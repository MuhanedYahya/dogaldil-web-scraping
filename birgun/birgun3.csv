Hiçliği sorgulayan resimler
İbrahim Karaoğlu Yaratıcı edimini tutkuyla, kendi biçemiyle sürdüren; sorgulayıcı bir sanat anlayışıyla, şaşırtıcı, özgür resimler üreten bir sanatçı Raşit Altun. Totaliter, sınırlayıcı, buyurgan, üretim ve tüketimi artırmak için doğayı yaşanılmaz hale getiren distopyaların fethettiği yaşamı, umut dolu bir karşı duruşla betimleyerek yansıtıyor yapıtlarında. İstanbul, Maji Art Galeri’de açtığı son sergisi “Kayıp Cennet”te; unutulmuş bir geleceği ve doğanın bellek yitimini sorguluyor. Düşlerini, soluğunu, cennetini yitirmiş doğa için yakarılar ve gizil umutlar yüklüyor resimlerine. Her sergisini özel bir konseptle sunuyor. Duygu, düşünü ve sezilerle oluşturduğu manifestoları var her sergisinin. “Kayıp Cennet”in manifestosunda; “Savaşlar, doğal afetler, yıkımlarla kayboluyor ütopyalarımız. Hızlı, geri dönüşü zor değişimler, dönüşümler yaşanıyor yeryüzünde... Zygmnut Baum’un ‘akışkan modernite’ kavramını çok önemsiyorum. Yaşadığımız her şey fazlasıyla akışkan. Bu beni çok etkiliyor. Sürekli bir güvensizliğin, geçiciliğin, yersizliğin, aidiyetsizliğin, öngörmezliğin içinde dolanıyoruz. Belirsizlik yoruyor, korkutuyor insanları. Pandemi döneminde yaşadığımız belirsizlik hissi gibi yıpratıcı. Bir büyük belirsizliğe doğru savruluyoruz. Mevcut duruma göre bir davranış geliştiremeden yeni belirsizlikler oluşuyor... Çok çabuk tüketilen kimliklerin, anlık hazların hayal kırıklığını, korkularını yaşıyoruz. Gözetlenen, sınırlı hayatlara zorlanan bir gerçekliğin içindeyiz. Kaybettiklerimiz çoğalıyor ve ‘Kayıp Cennet’imizi arıyoruz.” diyor.  USANÇLI YERYÜZÜ NOTLARI BU RESİMLER  Resimlerinin menzili “Kayıp Cennet”. Metaforlarla dolu. Her şey hiçliğe dönüşmüş sanki. Gökyüzündeki kaos hiçliğin üstüne örten mahrem bir örtü gibi. Sonsuz bir karmaşa var. Kalabalıkta yitmiş insanlar ve huzursuz bir sessizlik... üstte yoğun, renkli gölgeler gibi dolanan kasvetli, sarkık bulutların üstünden bakıyor dünyaya. Bulutlardaki renkler güneşin merceği olmuş ancak hiçbir renk süzülmüyor aşağıya. Ve altta teni duygusuzlaşmış, çölleşmiş, suskun, dilsiz, sonsuz bir doğa uzanıyor; ağaçsız, kuşsuz, böceksiz, çiçeksiz, kımıltısız, ırmakları kurumuş, gölü ve denizi yitik, susuz bir doğa. Böylesi edilginleşmiş bir doğanın içinde hiçleşen insanlar gizemli bir ıssızlığın içinde. Her yapıtını dolayımlayan imgeler bulutların kafesinin altındakini sezdiriyor. Her yapıtının görsel dili izleyicisini imgelerin, simgelerin içine çekiyor. Yüzü usançlı yeryüzü notları bu resimler. “Hiçleşip gidecek olan biziz; toprak, yeni bir bilinç gelip de kendisini uyandırana dek baygın uykusuna devam edecektir.” söylemini çağrıştırıyor Jean-Paul Sartre’ın.  YAKLAŞTIKÇA BÜYÜYEN RESİMLER  Distopya ve ütopyanın kesişiminde duruyor resimleri. Bu bağlamda yansıtıyor düşlerini. Varoluşumuzu tehdit eden süreçlere karşı çıkan, yaşama anlam ve değer katma üzerinden çıkarımlarla yapıtlarının örüntüsünü oluşturan bir sanatçı Raşit Altun. Tuvallerinin orta ve alt bölümünde varlığı hiçleşenler, üstte ise bin bir renkle, umutla yaşamın sihirli gerçekliği var. Ekolojik çöküşe karşı yaşamın varlığını, sürekliliğini yansıtıyor. Bilinçli bir umutla dönüştürüyor düşlerini. Bu dönüşümün denemeleri “Kayıp Cennet” sergisindeki yapıtlar.  İç bükey bir ayna gibi resimleri, yaklaştıkça devleşiyor her şey. Ayrıntıların içinde dolaşıyoruz sanki. Raşit’in resimlerini okurken, Erich Fromm’un bir kitabının içinde yer alan, eski bir ahitten alıntıladığı bir sözü anımsadım: “Yaşayan her şeye katılan kişi için vardır umut.” Raşit’in resimlerindeki umut da bizi yaşamın sürekliliğine, değişimine dahil ediyor, katıyor ve özgür bir ekolojik yaşam düşüyle sarıp sarmalıyor içimizi. Distopyanın içindeki kara umutsuzluğu soğurarak, bin bir ışık dolu renkle özgürleşmiş bir dünya yaratmaya çalışıyor. Ve özgürleştiriyor izleyicisinin düşlerini. Bulu’suzluk Özlemi: Kabul etmiyoruz
Gizem Ertürk Müzik, Boğaziçi Üniversitesi’ne atanan “kayyum rektör” Melih Bulu’ya karşı üniversitede süren direnişin önemli bir parçası. Dört ayı aşkın süredir devam eden protestolarda direnişin 100’üncü günü için kurulan “Bulu'suzluk Özlemi” Boğaziçi Üniversitesi Güney Meydan'da verdiği konserle sosyal medyada büyük ses getirdi. Bu direnişi öğrencileriyle ve tüm bileşenleriyle sürdürdüklerini göstermek amacıyla kurulan "Bulu'suzluk Özlemi"nin üyeleri okulun akademisyenlerinden oluşuyor. Grubun vokalisti Boğaziçi Üniversitesi öğretim üyesi müzisyen Dr. Alaz Pesen ile “Bulu'suzluk Özlemi”ni ve solo müzik projelerini konuştuk. Boğaziçi’ndeki tüm süreci başından beri birebir yaşayan bir akademisyen olarak neler söylersiniz? Rektörü atamak, yani imzasını atmak elbette Cumhurbaşkanı’nın hukuki görevi ve yetkisidir, ancak meşru olan seçimi üniversitenin kendisinin yapması, kendi içinden seçtiği ismi Ankara’yla paylaşması, Cumhurbaşkanı’nın da bu seçimle belirlenen kişinin atamasını imzalamasıdır. Memed Özkan’ın seçimsiz atanmasıyla başlayan sürecin ikinci perdesi, bırakın seçilmemesini, üniversitemiz öğretim üyelerinden bile olmayan birinin rektör yapılması ile devam ediyor.  Tek kişinin imzasıyla uluslararası bakımdan da çok değerli bir metin olan İstanbul Sözleşmesi’nden çıkmak ne kadar demokratikse, ülkemizin, Anadolu’nun dört bir yanından gelen çok başarılı öğrencilerin okuduğu ve okuyabileceği Boğaziçi’ne seçilmemiş rektör atamak da işte o kadar demokratiktir. Her ikisi de ülkemizi, şimdiki ve gelecek kuşakları önemli haklarından mahrum etmekte, ülkemizi ne acıdır ki 1920’ler öncesine götürmektedir. Akademisyen kimliğimle de, müzisyen kimliğimle de asla kabul etmiyorum, vazgeçmiyorum. Boğaziçi Direnişi’nin 100’üncü gün şenliğinde akademisyenler olarak "Bulu'suzluk Özlemi” olarak sahneye çıktınız. Nasıl geçti konser? Konser şahaneydi, hocalardan kurduğumuz "Bulu'suzluk Özlemi" konserine çok sayıda öğrencimiz, hocamız ve bileşenimizin katılımıyla şarkıları hep beraber söyledik. Demokratik bir rektörlük seçimi için kutladığımız direnişimizin 100’üncü günü kutlu olsun. (Üst sıra, soldan) Taylan Acar, Tolga Sütlü, Tuna Kuyucu.  (Alt sıra, soldan) Özcan Vardar, Feyzi Erçin, Alaz Pesen. Fotoğraf: Ayfer Bartu Candan MÜZİK YOKSA ALAZ DA YOK  Aynı zamanda müzisyenisiniz ve üretimleriniz devam ediyor. Bu zor günlerde böylesine naiflikte müzikler yapmayı nasıl başarıyorsunuz? Müzik bir terapi, diyaframımdan omuzlarıma kadar çektiğim derin bir nefes benim için, karanlıkta da beni hayata daha çok bağlayan bir ışık, Acaba’da söylediğim “güneşe kavuşma” durumu… Müzik yoksa Alaz da yok, bu kadar basit… “Güzel günler göreceğiz” ümidiyle müziğe, bestelerime, sesime, gitarıma, mandolinime, daha çok sığınıyor ama bunu yaptıkça da hem pandeminin bitmesi, hem de demokratik günlere kavuşmak için daha da sabırsızlanıyorum. Bu sırada yeni bir single’ınız çıktı ve yakında Türk ve Yunan ezgilerini buluşturacak bir albüm yayınlamaya hazırlanıyorsunuz. Dinleyicileri neler bekliyor? Bazen Tek Bazen Duble bir müzisyenin bazen sahnede yalnız başına kalarak da çalmasının kaçınılmaz olduğu fikriyle ortaya çıktı aslında. Bazen yalnızlık bazen birliktelikten yola çıkarak “bazen tek bazen duble” sloganını buldum, sonra da bunu hem aşka, hem de artan sorunlardan bunalıp meyhaneye gitmeye uyarladım. Yabancısıyım Bu Şehrin adını verdiğim albümümün kayıtları hızla devam ediyor. Albümde Yunanca’dan Türkçe’ye çevirdiğim bir şarkı, Türkçe’den Yunanca’ya çevirdiğimiz bir şarkının yanı sıra, yine Ege bölgesinden derlenen, dedem Hasan Mutlucan’dan bizzat öğrendiğim bir de “zeybek” tarzı türkü yer alacak. Sınıf ve mafya
Yeşilçam'ın mafya öyküleriyle daima çok hastalıklı bir ilişkisi olmuştur. Bunda öncelikle hastalıklı kentleşmenin payı var: Sanayi Devrimi ve kapitalist gelişmelerle değil de, 20’nci yüzyılın ortalarında “küçük Amerika” olabilmek için çalışan iktidarların politikalarıyla kente gelen köylüler üzerinden kurulan bu tuhaf süreç, yeni bir ezilenler katmanı yarattı; ‘sınıf olamadan sınıf atlama’ hayalleriyle kendini ‘kolay para’nın kucağına bırakmaya hazır bir katman.  Arabesk ve fazlasıyla maço bir erkek-egemen kültürün ‘kolay para’ yolu doğal olarak mafyatik oluşumlardan geçer. İrili ufaklı suç örgütleri yaygınlaşırken, uyuşturucu ve silah kaçakçılığıyla ünlenen kabadayılar gazetelerin magazin sayfalarında bile kendilerine yer bulurken Yeşilçam’ın buna kayıtsız kalması beklenemezdi elbette. Sonuç olarak ortaya Yılmaz Güney, Kadir İnanır, Cüneyt Arkın gibi çok sevilen oyuncuların canlandırdığı tuhaf mafya karakterleri çıktı.  Namus kavramını bacak arasına ve silaha -sembolik fallus- indirgemeyi sürdüren, sosyal ilişkilerini mülkiyet ilişkileri gibi biçimlendiren, kaçakçılık yapan, haraç toplayan, insan öldüren bu ‘kahraman’lar, arada bir yoksulların derdini dinleyip maddi yardımda bulunur, eski mahallelerini ziyaret edip toplumsal meşruiyet kazanmaya çalışırdı. Hastalıklı kentleşmenin en hastalıklı ürünlerinden biri olarak ‘fakir babası ölüm makineleri’ anlatısı böyle böyle yaygınlaştı.  Bu mafya öykülerinin en ‘devrimci’si bile sınıfsal bir kurtuluşun olanaklarını tartışmaz. Eh, çıkış noktası yanlış olunca beklenen bir sonuç bu… Sınıf kavramına vurgu yapmaya çalışan filmlerse -ki, sayıları bir elin parmaklarını geçmez- finalde kahramanını öldürerek seyirciyi nekrofilik (ölüsevici) bir arınmaya yönlendirir. ***  Öyküsüne sınıf bilinci kavramını ve ilginç biçimde basını da dâhil ettiği için, 1979 yapımı Gazeteciler adlı film bunun iyi bir örneğidir.  Başrollerinde Kadir İnanır ve Sevda Karaca’nın oynadığı filmin adı sizi yanıltmasın, filmde tek bir gazeteci var. Zeynep isimli bu gazeteci, daha derin ve içeriden haberler yapabilmek için kimliğini gizleyerek, sigara ve içki kaçakçısı Kemal’in yanında çalışmaya başlar.  Kemal, mafyanın doğası gereği tam bir sermaye uşağıdır. Örneğin, toplu sözleşme için uğraşan sendikalı işçilerin üzerine fedailerini salar. Zeynep bunu ‘Selçuk’ takma adıyla haber yapar: “Kabadayılar kralı işçi haklarına karşı çıkıyor.” Bu habere çok bozulan Kemal, haddini bildirmek için haberde imzası bulunan Selçuk adlı gazeteciyi aramaya başlar. Bu sekansta Zeynep Kemal’e basın özgürlüğünün önemli olduğunu söyler, ama işçi haklarından hiç konuşulmaz.  Takip eden sahnede, Kemal’den stokçu kabzımalları manav ve hamallara karşı koruması istenir. Patronların konuşmasından Kemal’in bu işi daha önce de yaptığı anlaşılmaktadır. Ama o gün Kemal Zeynep’le birlikte olduğu için haldeki işçilerin eylemine müdahale edemez, kabzımalların ofisi emekçiler tarafından basılır. Bu gelişmeler büyük mafya babalarının huzurunu kaçırınca, Kemal adamlarını bu sefer de hal emekçilerini dövmeye gönderir. Bu gerçekten içler acısı bir sahnedir: Kemal’in üç adamı, sanki bu bir komedi-aksiyon filmiymiş gibi, hamalları güle oynaya döverler.  Basının soyut bir güç olarak yer aldığı, Zeynep’in yaptığı haberlerin içeriğinin bir kere bile tartışmaya açılmadığı filmin dörtte üçü böyle geçer. Son kısımda, Kemal Zeynep’in gerçek kimliğini öğrenip kovduktan sonra, tek kolu olmayan bir işçinin Kemal’in kapısına dayanıp “Eğer sen toplu sözleşmemize engel olmasaydın şimdi tazminatımı alırdım. Ama sen patrondan yana çıktın, yoksulu ezdin!” demesiyle, bu kabadayının şimşek gibi bir sınıfsal aydınlanma yaşamasına tanık oluruz.  Kemal bundan sonra işçi haklarını savunmaya başlar. Tabii tümüyle mafyatik usullerle! Mesela bir sahnede, yumruğu yapıştırdığı fabrikatöre şunları söyler: “Bir daha işçi hakkı yemeyeceksin. Yediklerini de geri vereceksin. Yoksa gebertirim seni ulan!”  Kapitalistleri böyle alaşağı ettikten sonra silahları bırakıp bir tornacı olarak çalışmaya başlayan Kemal, mafya tarafından öldürülür. Kemal elinde bir somun ekmek ve üstünde mavi tulumla kanlar içinde yatarken, seyirci kendini yine o ikilemde bulur: “Yav, mafya işlerini hiç bırakmasa daha iyi olmaz mıydı ki?!”  Not: Önümüzdeki yazıda devam edeceğiz. Dünya sineması gerçeğin peşinde
Sinema sanatında kurmaca ile belgesel arasındaki sınırların giderek ortadan kalktığı günleri yaşıyoruz. Uzun yıllar dünya festivallerinde ana yarışmaya kabul edilmiyor, ancak kendi aralarında yarışıyordu belgeseller. 1956’da Cannes’da Altın Palmiye’yi kazanan Jacques-Yves Cousteau’nun “Sessiz Dünya”sı, Michael Moore’un 2004’te Altın Palmiye’yi kazanan “Fahrenheit 9/11”i bu genellemenin dışında kalan yapımlardı. Artık pek çok festivalin ana yarışma kategorisine seçilebiliyor belgeseller. Ülkemizdeki festivallerin pek çoğu da bu çizgiyi benimsiyor.  Gerek “Sessiz Dünya”, gerekse “Fahrenheit 9/11” Oscar kazanmıştı, ama En İyi Belgesel Oscar’ını. Bu yıl En İyi Belgesel Film dalında kısa listeye girmeyi başaran bir film, aynı zamanda En İyi Uluslararası Film dalında da Oscar adayları arasında gösterilmişti. Romen yönetmen Alexander Nanau’nun “Colectiv” adlı filmi, iki dalda da ödülü başkalarına kaptırdı, ama Avrupa Film Akademisi’nin En İyi Avrupa Belgeseli ödülünü kazandı. Romanya’da politikacılarla, patronların bulaştığı bir sağlık yolsuzluğunun izini süren araştırmacı-gazetecilerin öyküsünü anlatan film, medya özgürlüğüne vurgu yapan içeriği ile baskıcı yönetimler altında yaşayan bireyler için ufuk açıcı. 2015’te Bükreş’te Colectiv adlı gece kulübünde çıkan bir yangın sonucu 27 genç hayatını kaybeder, 180’i yaralanır. Bu olayın ardından, hastanelerdeki sağlıksız ortamın yol açtığı sağlık krizini kamuoyu ile paylaşan gazeteciler, siyaset-mafya ilişkisini gözler önüne serer. Filmden bir alıntıyla selamlayalım Romen yönetmeni: “Basın siyasi otoriteye boyun eğdiğinde, otoriteler halk üzerindeki baskılarını artırır. Dünyanın dört bir yanında bu böyle”. Colectiv UYUŞTURUCU, SİYASET VE ÇÜRÜME  Gerçeği sorgulayan bir başka belgesel de, bu yıl En İyi Belgesel dalında aday gösterilen, Stanley Nelson’un yönettiği “Crack” adlı Amerikan yapımı. Reagan yönetimindeki 80‘li yıllar Amerikası’nda uyuşturucuya karşı verilen savaşın (anti drug campain) arka planında, beyaz siyasetin siyahları kontrol altında tutmak, gerektiğinde hapse tıkmak için uyuşturucuyu bir araç olarak kullanmasını anlatırken, polis şiddeti, rüşvet ve yolsuzluk, siyah camia üzerinde kurulan baskı, Nikaragua’ya gönderilen ‘kontra’ların finansmanında kullanılan uyuşturucu parası gibi temalara değiniyor. Tıpkı ‘Colectiv’ gibi bu da yalnızca içeriği açısından değil, sağlam senaryosu, güçlü sinematografisiyle öne çıkıyor. Siyahi yönetmen Nelson’un bu etkileyici filmi, ‘Oscar’lar Çok Beyaz’ kampanyasının sonuç verdiğini gösteren örneklerden biri ve tıpkı “Blues’un Anası Ma’Rainey” gibi adaylığı bileğinin hakkıyla kazanan filmler arasında. Amerikan gerçeğine bakan bir diğer film, ”Giving Voice” (Ses Vermek), Pulitzer ödüllü siyahi oyun yazarı Angust Wilson’un (“Ma’Rainey”in, “Çitler”in yazarı) Afro-Amerikalıların maruz kaldıkları güçlükleri konu alan oyunları üstüne bir monolog yarışması çerçevesinde, farklı kentlerdeki seçmelere katılan oyuncuları izliyoruz film boyunca. Amerika’nın sıradan insanlarının yaşam öykülerini kaleme alan 20. yüzyılın her on yılı için bir oyun kaleme alan Wilson’un bakış açısından bir ülke panoraması.  CEZAEVİNDEN HUZUREVİNE  Bu yılın Belgesel Oscarı’na aday gösterilen 5 yapım arasında gerçek bir yaşam öyküsünden kaynaklanan bir film daha vardı. Afro-Amerikalıların yaşamına odaklanan Garrett Bradley’in “Zaman” (Time) adlı belgeseli. Silahlı bir banka soygununa karıştığı için 60 yıl hapis cezası alan kocasının serbest kalması için mücadele veren bir siyah kadının öyküsü. Adalet mekanizmasının çarklarının herkes için aynı dönmediğini gösteren etkileyici bir film “Zaman”, ama bir yandan da ‘Amerikan Rüyası’nın gerçek olabileceğini söylemekten geri durmuyor. “İnat edersen, çabalarsan, yapamayacağın bir şey yok” diyor.  Bu yılın İstanbul Film Festivali seçkisi içinde izlediğimiz Maite Alberdi’nin “Köstebek Ajan”ı (The Mole Agent) Belgesel Film kategorilerinde kısa listeye girmeyi başaran filmler arasındaydı. Şili’nin Oscar aday adayı olan film, bir dedektif bürosunun gazete ilanı ile başlıyor. 80 yaşlarındaki adaylardan biri seçilir; görevi huzurevinde yaşlılara iyi davranılıp, davranılmadığını saptamaktır. Ajanlık görevini ciddiyetle yaparken, tanık olduğu insanlık dramlarına kayıtsız kalamayan bu yaşlı adamın bakış açısından ‘aile’ ve ‘yalnızlık’ temalarını işlerken, izleyiciyi gülümsetmekten geri durmayan ‘humanist’ bir yapım. Köstebek Ajan Toplumsal yaşamın önemli temalarından birini, engellilerin sorunlarına “Crip Camp” adlı Netflix yapımını izleyemedim, ne yazık ki. Ama, diğer Netflix belgeseli, James Reed ve Pippa Ehrlich tarafından yönetilen “Ahtapot Öğretmenim”i (My Octopus Teacher) büyük bir keyifle izledim. Yıllarını bir ahtapotu izlemeye, onunla dostluk kurmaya adayan bir su altı belgeselcisine saygı duymamak elde değil. Doğal çevremiz gibi önemli bir toplumsal soruna parmak basan, hayvanlara farklı bir gözle bakmamızı sağlayan ve klasik belgesel çizgisini izleyen bu yapımın Oscar kazanması sürpriz olmadı. Siyah Amerikalıların sorunlarına eğilen filmler arasında oyların dağılması, hemen herkesin sempatisine mazhar olan bu filmin aradan çıkmasına neden olmuş olabilir.  BİREY, TOPLUM VE ŞİDDET TEKELİ  İKSV seçkisinin en iyileri belgesellerdi desem abartmış olmam herhalde. Alexandre O. Philippe’inyönettiği “William Friedkin ile ‘Şeytan’ üstüne” (Leap of Faith: W. Friedkin on ‘The Exorcist’) içgüdülerine güvenen bir yönetmenin dünyasını, tutkularını yansıtmakta çok başarılıydı. Aynı seçki içinde izlediğim, Dragos Turea’nın yönettiği Moldova - Romanya ortak yapımı “Sovyet Bahçesi” Soğuk Savaş’ın ilk yıllarında bilimde öncü olmayı hedefleyen Sovyetler Birliği’nin Moldova topraklarında gerçekleştirdiği, gama ışınları ile tarımda verimi artırmayı hedefleyen bir deneyin acı sonuçlarını mercek altına alan, ibret verici bir belgesel.  Toplum düzeni adına bireysel yaşamların feda edilmesine tanıklık eden bir başka belgesel de, David Dufresne imzasını taşıyan, “Şiddet Tekeli” Fransa’da Sarı Yeleklilerin isyanını, iki tarafın (bir yanda işçiler ve gençler, öte yanda devlet görevlileri ve devlet aklıyla fikir beyan eden entelektüeller) görüşlerine yer vererek devletin elindeki ‘şiddet tekeli’ni sorgulatan, belgesel sinemanın gücünü gösteren dürüst bir çalışma… Evet, “Buradayız, kayıttayız” ve yalnız değiliz. 'Camdaki Kız'ın tartışma yaratan sahnesine ilişkin oyuncu Nur Sürer'den açıklama
Oyuncu Nur Sürer Kanal D'de perşembe akşamları izleyiciyle buluşan 'Camdaki Kız' dizisinin 3. bölümünde yer alan ve çok sayıda sosyal medya kullanıcı tarafından tepki gösterilen Hymen muayenesi olarak bilinen bekaret kontrolü sahnesine ilişkin açıklama yaptı. Snob Magazin'in özel haberine göre; Burcu Biricik’in canlandırdığı Nalan karakteri, Nur Sürer’in oynadığı annesi Feride tarafından jinekoloğa götürülmüştü. Usta sanatçı Nur Sürer bu konuda gelen eleştirilere cevap verdi. ‘BEN DE HASSASIM’ Sürer “Tepki gelse ne olacak? Sonuçta böyle bir şey ülkede yapılıyor. Biz de oyuncu olarak gösterdik. Ben de bu konuda çok hassasım. Umarım bunu çocuklarına dayatan ailelere ders olur” dedi. Dizinin zirvede yer alması konusunda ise “Çok iyi gidiyor. Reytinglerimiz gayet iyi. İyi bir ekiple çalışıyoruz” diye konuştu. Gülseren Budayıcıoğlu’nun kitabından uyarlanan ‘Camdaki Kız’ her perşembe akşamı Kanal D’de ekrana geliyor. NE OLMUŞTU? Gülseren Budayıcıoğlu'nun kitabından uyarlanan ve her perşembe akşamı Kanal D'de ekrana gelen 'Camdaki kız' dizisinde yer alan Hymen muayenesi olarak bilinen bekaret kontrolü sahnesi sosyal medyanın gündeminde uzun süre kalmış, sosyal medya kullanıcıları o sahnenin yayınlanmasına tepki göstermişti. Yıllar önce Hazal Kaya da 'Adını Feriha Koydum' dizisinin senaryosunda yazan bekaret testi sahnesini oynamayı kabul etmediğini açıklamıştı. Sivaslı halk ozanı Ali Doğan yaşamını yitirdi
Sivas’ın Yıldızeli ilçesinin Doğanlı köyünde dünyaya gelen doğan, müzik yaşantısının dışında ilkokul öğretmenliği yaptı. 1973 yılında ilk plağını çıkarttı. Yirmiye yakın kırkbeşlik plağı, kırk kadar da kaset ve CD’si var. Otuza yakın türküsü ise TRT denetiminde geçmiştir. Doğan, Pazartesi Yıldızeli ilçesi Doğanlı köyünde toprağa verilecek. ALİ DOĞAN KİMDİR? Ali Doğan, Sivas'ın Yıldızeli ilçesinin Doğanlı köyünde 25 Aralık 1950 tarihinde doğmuştur. Babası Mehmet Efendi iki defa evlenmiştir. Annesi babasının ikinci eşi Şerife'dir. Âşık ailenin en küçüğüdür. İlkokulu köyünde okuyan Doğan, Tokat Gazi Osman Paşa Lisesinin ortaokul kısmını 1968 yılında bitirmiştir. Daha sonra Yıldızeli Pamukpınar İlköğretmen Okulunda üç yıl okumuş ve öğretmen olarak mezun olmuştur. Sivas'ın Hafik ilçesinin Üzeyir ve Dışkapı köylerinde beşer yıl öğretmenlik yapmıştır. İstanbul 50. Yıl Besim Kadırgan İlköğretim Okuluna tayininin çıkması üzerine 1982 yılından emekliliğine kadar bu şehirde yaşamıştır. 1972 yılında memleketlisi Melek Hanım'la evlenmiştir. Ferhat, Barış ve Şerife isimli iki erkek, bir kız çocuğu vardır. Sesi çok güzel olduğu için kına gecelerinde, saya günlerinde, okul programlarında türkü söylemiştir. Müzik çalışmalarına ortaokul yıllarında bilinçli olarak başlamıştır. 1973 yılında ilk plağını yapmıştır ve 1976 yılında kaset çalışmalarına başlamıştır. Yirmiye yakın kırkbeşlik plağı, kırk kadar da kaset ve CD'si vardır. Otuza yakın türküsü TRT denetiminde geçmiştir. Olta Dayanışma'dan yedinci albüm: 'Türküler Yetişti İmdada'
Olta Dayanışma kolektifi 7. albümü olan “Türküler Yetişti İmdada”yı dijital platformlarda yayınladı. Peyk Grubu’nun geçtiğimiz yıl Ağustos ayında başlattığı Olta Müzik Dayanışması çıkardığı albümlere bir yenisini ekledi. Yaklaşık bir yıldır çalışmalarını sürdüren dayanışma ağı 500’e yakın müzisyen ile 71 şarkı ve 6 müzik albümü çıkarmıştı. HEPİMİZİN KADERİ BİRBİRİNE BAĞLI Olta Dayanışma, yedinci albümünü “Türküler Yetişti İmdada” ismi ile yayınlayarak bugüne kadar çıkardığı albümlere kıyasla farklı bir konsepte imza atmış oldu. Peyk Grubu’nun solisti İrfan Alış geçtiğimiz ay gazetemize verdiği söyleşide “Biz özellikle bu pandemi döneminde anladık ki hangi tür müzik yaparsak yapalım aslında hepimiz kaderi birbirine bağlı” İfadelerini kullanarak dayanışmanın farklı müzik türlerinde de albümler çıkaracağını söylemişti. ERDAL ERZİNCAN VE MAZLUM ÇİMEN DE DAYANIŞMA İÇİN SÖYLEDİ Olta Dayanışma’nın yedinci albümü Erdal Erzincan, Mercan Erzincan, Mazlum Çimen, Feryal Öney, Cem Erdost İleri gibi tanınmış halk müziği sanatçılarını da ağırladı. Ayrıca, icracı olarak Volkan Öktem, Eylem Pelit gibi değerli müzisyenler de dayanışmaya destek oldu. Olta şarkılarını dijital platformlardan dinleyerek, çalma listelerine ekleyerek gelirleri ihtiyaç sahibi müzisyenlere bağışlanacak olan albümlere destek gönderilebiliyor. Dayanışmanın yeni albümünde yer alan şarkılar ise şu şekilde: Olta’yı Spotify ve YouTube gibi tüm dijital platformlardan dinleyebilirsiniz. Roger Waters: İsrail bir apartheid devlettir
Efsane rock grubu Pink Floyd'un solisti Roger Waters, Mescid-i Aksa baskınına tepkiler sürerken Twitter hesabından, "İsrail bir apartheid devlettir. Şeyh Cerrah'ta yaşanan soykırımsal evden çıkarmalara bakın" başlığıyla görüntülü bir paylaşımda bulundu. Görüntüde, Güney Amerika'nın farklı ülkelerinde yaşayan arkadaşlarından mesaj aldığını anlatan Waters, onların kendisine Doğu Kudüs'teki Şeyh Cerrah'a gideceklerini söylediğini aktardı. Waters, "İsrail'i her koşulda destekliyorum" şeklinde açıklamada bulunan ABD Başkanı Joe Biden'a seslenerek, "İnsanların, evlerinden soykırım gibi çıkarılmasına destek oluyorsunuz. Sen nasıl hissederdin Joe Biden? Evinde oturuyorsun, orası senin evin, ailenle yüzyıllardır yaşadığınız yer ve bazı pislikler onu alıp gidiyor" sözleriyle eleştirdi. Waters, "Burası bizim. Ben sekülerim. Evini senden alıyorum. Ne yapacağın umurumda değil. Öl. Hem bu en iyisi olurdu. Yani inanamıyorum. Bu (yaklaşım) beni sinirlendiriyor" ifadelerini kullandı. İsrailli insan hakları örgütü B'Tselem'in, birkaç ay önce İsrail'i "Apartheid devlet" olarak ilan ettiğini kaydeden Waters, İnsan Hakları İzleme Örgütü'nün, B'Tselem'in izinden gitmesine çok sevindiğini aktardı. Waters, Güney Afrika'nın, apartheid yönetimindeyken kriket müsabakalarından çıkarıldığını hatırlatarak, UEFA ve FIFA'ya İsrail'i müsabakalara almaması çağrısında da bulundu. A note from Roger.  It’s official ISRAEL is an APARTHEID STATE. Check out SHEIKH JARRAH GENOCIDAL HOUSE CLEARINGS. pic.twitter.com/8X3VFy4Igi (AA) Eksik hissettiği duygu peşinde
Kadir İNCESU Sinemamızın starı, ilk kadın yönetmen ve yapımcısı, “On beş milyonun Cahidesi” Cahide Sonku’nun yaşamı şimdi satırlarda. Yazar Eyüphan Erkul’un, Sonku’nun bilinmeyenlerini mercek altına aldığı romanı “Cahide / Melekler Yeryüzünde Yaşayamaz” Artemis Yayınları tarafından yayımlandı. Romanı yazmadan önce Sonku ile ilgili uzun dönem araştırmalar yaptığını anlatan Erkul, Sonku’nun yaşamını kitapta 6 bölüme ayırmış. Erkul, kitabı yazma sürecini şöyle özetliyor: “Dönemin dergilerini, gazetelerini tek tek taradım. Filmlerini izledim. Hikâyesi ilk başta çok karmaşık gibi duruyordu. Birden onun hayatına giren erkekler dikkatimi çekti. Hep birilerine âşık olmuş ve onların hayatına dâhil olmuştu. İşte o anda Cahide Hanım’ın ruhundaki eksikliği anladım. Babasız büyümüş bir kız çocuğuydu ve yakınlarını erken denebilecek bir yaşta kaybetmişti.” Biyografik romanı üzerine yazar senarist Eyüphan Erkul ile konuştuk. Cahide Sonku’nun yaşamında sizi çeken neydi? Daha önce hakkıyla anlatılmamış gerçek hikâyeler çok ilgimi çekiyor. Cahide Hanım’ın dramatik yapıya çok uygun bir hayatı vardı ama bunu roman biçiminde kimse anlatmamıştı. Fikir aklıma gelip de böyle bir kitap var mı diye Google’a yazdığımda daha önce akıl edilmemiş olmasına çok şaşırdım. Evet, hakkında çok yazılar yazılmış, çok fazla şehir efsanesi üretilmişti ama tüm hayatı hakkıyla anlatılmamıştı. Çoğunluğu gazetelerde yazılmış hüzünlü ve özensiz hikâyeleriydi. Çok arabesk bir şekilde onun nasıl düşkünleştiğini aktarıp durmuşlardı yıllardır. Oysa karşımızda çok kudretli bir kadın vardı. Türkiye’nin ilk sinema starıydı, ilk kadın yönetmenimiz ve yapımcımızdı. Eyüphan Erkul ONDAN ÖNCE SİNEMADA STAR YOKTU “Hiç kuşkusuz Türk sinemasının en büyük oyuncusu Cahide Sonku’ydu” saptamanız çok iddialı değil mi? Neden iddialı olsun… En büyük oydu. Bir defa ondan önce sinemamızda “star” hiç yoktu. O ilk olduğundan en sevileniydi. Ondan sonra gelenler onun kadar sevilmedi. Evet, elimizde bunu ölçecek gerekli veri yok ama dönemin avantajıydı diyebiliriz. O zamanlar tüketim şimdiki kadar hızlı değildi. Bu kadar çok film, dizi çekilmiyordu. Oyuncular şimdiki kadar göz önünde değildi o yüzden daha çok saygı duyuluyor daha çok özleniyorlardı. Cahide Sonku’yu yakın çevresindeki insanlarla anlatmayı tercih etmenizin nedeni nedir? Cahide Sonku’nun hayatının romanını yazmadan önce uzun dönem araştırmalar yaptım. Dönemin dergilerini, gazetelerini tek tek taradım. Filmlerini izledim. Hakkında çıkan her satırı okuduktan sonra 50 sayfalık bir özet yazdım. Hikâyesi ilk başta çok karmaşık gibi duruyordu. Bunu belirli bir çerçeve içine oturtursam ve belirli bir tema üzerinden yürürsem romanı bitirebilirdim. Yoksa detaylarda boğulup kalabilirdim. Birden onun hayatına giren erkekler dikkatimi çekti. Hep birilerine âşık olmuş ve onların hayatına dâhil olmuştu. İşte o anda Cahide Hanım’ın ruhundaki eksikliği anladım. Babasız büyümüş bir kız çocuğuydu ve yakınlarını erken denebilecek bir yaşta kaybetmişti. O nedenle Cahide Hanım’ın hayatını altı bölümü ayırdım. İlk yıllar ve son yılları dışında dört aşkını birer bölüm halinde yazdım. Cahide’nin yaşamına yön veren neydi? Hırsı mı, eksikliğini hissettiği duygular mı? Kesinlikle eksikliğini hissettiği duyguların esiriydi. Zaten insan da öyle değil midir? Fransız varoluşçuların söylediklerine katılırım. İnsan dünyaya eksik fırlatılmış bir varlıktır. Kendini tamamlaması gereken bir canlıdır. Ama ruhumuzdaki eksiklik hiçbir zaman geçmez. Bazılarında bu kadar derinlerde kalıyor olabilir. Cahide Hanım da böyleydi ve varoluşundaki eksiklik hiç bitmedi. Hayatı boyunca kendini tamamlamaya çalışarak bir hikâye kurdu. HAYAT MÜKEMMEL OLSAYDI SANAT OLMAZDI Cahide Sonku bütün ömrünce hissettiği eksikliği çok çalışıp mesleğinde başarılı olarak, tanınarak, sevilerek olumlu olarak da kullandı diyebilir miyiz? Evet diyebiliriz. Belki de siz de ruhunuzdaki eksiklikleler nedeniyle bu röportajı yapıyorsunuz belki ben de aynı durumdayım. Zaten hayat mükemmel bir yer olsa sanat olmazdı, roman dediğimiz idealize edilmiş hikâyelere ihtiyaç duymazdık. Dünya manasız, kasvetli ve kötücül bir yer insanlar ise eksik varlıklar. Bu nedenle dünyayı çekilir yer kılmaya çalışıyoruz. Bence Cahide Hanım da aynı duygular içindeydi ve kendini sanatına vermişti. Cahide Sonku’nun yaptığı hangi işler hangi açıdan önemli? Yaptığı tüm işlerin önemli olduğunu düşünüyorum. Bir defa ilk başlarda Türk sineması daha emekleme döneminde. Bir yönetmen, bir görüntü yönetmeni ve iki film şirketi var. Cahide Hanım oyuncu olarak Türk Sineması’nın kurucu kişileri arasında denebilir. Daha sonra şirketler çoğalınca bu işle ilgilenenler de arttı Cahide Hanım da bunlardan biriydi. İlk kadın yönetmenimiz, ilk kadın yapımcımız olması önemli. Tiyatromuzda Batılı tarzda teatral anlayışın yerleşmesinde çok büyük katkıları var. İstanbul Şehir Tiyatrosu’ndaki Shakespeare oyunlarının neredeyse tamamı sahnelermiş ve Cahide Sonku buralarda hep başrollerde oynamış. Ama bence onun sanata en büyük katkısının başka bir alanda olduğunu düşünüyorum. Yeşilçam’ın efsanevi bir senaristi vardı; Sadık Şendil. Onun yazdığı filmleri bir hatırlayalım; Sev Kardeşim (1972), Canım Kardeşim (1973), Şiribim Şiribom (1974), Mavi Boncuk (1974), Köyden İndim Şehre (1974), Salako (1974), Süt Kardeşler, Neşeli Günler (1978) bunlardan bazıları. Yeşilçam’a yön veren şahane işlerdi. Bugün ana akım Türk sinemasından bahsedeceksek merkezinde Sadık Şendil ve birkaç kişi vardı demek yanlış olmaz. Bursa’da tütün eksperliği yaparken Sadık Bey’i keşfeden Cahide Hanım idi. Onun ilk yazdığı senaryo Beklenen Şarkı’nın (1953) hem oyuncusu hem yönetmenlerinden biri, hem de yapımcısıydı Cahide Sonku. Dolayısıyla sinemamıza yön veren şahsı oyuna alan kişiydi. İşte bu katkısı çok önemlidir. Kaçırılmaması gereken dizi
Dijital platformlar sayesinde, uluslararası televizyonculuğun altın çağı içerisinde olduğumuzu söyleyebiliriz. Dünyanın herhangi bir yerinde yazılan, o ülkenin dokusuna ait hikâyelerin, çekildiği ülkenin en iyi yetenekleri ve sinemasal anlatım diliyle buluşarak harika işlere dönüşebildiği bir dönem bu. Gizem ve korku roman yazarı Amerikalı Harlan Coben’in kitabından uyarlanan ‘Şantaj’ (El Inocente/Masum) bu altın çağın son ve en iyi örneklerinden. Harlan Coben ile Netflix geçtiğimiz yıllarda bir anlaşma yaptı. Coben’in romanlarının farklı ülkelerde dizi uyarlamaları yapılması üzerine olan bu anlaşma sonrasında, İngiltere, ‘Yabancı’ (The Stranger), Polonya ise ‘Orman’ (The Woods) isimli dizileri Netflix için uyarladı. Son olarak da İspanya, ‘Şantaj’ mini serisi ile geçtiğimiz hafta yayınlandı. Amerikalı yazar Coben ve İspanyol yönetmen Oriol Paulo buluşması sonucunda tek kelimeyle harika bir mini seri ortaya çıktı. GEÇMİŞTEN KAÇAMAZSIN Şantaj, olay örgüsüne ait detayları gizli tutarak zirveye doğru ilerleyen ve her karakterini ana karakter gibi ele almasıyla türdeşlerinden açık ara kendini ayıran bir yapım. Hikâyede ilk ve son gördüğümüz ana karakter aslında Mateo (Mario Casas) ama Lorena da, Olivia da, Kimmy de ana karakterlerimiz gibi ele alınmış. Bu karakterlerin hepsinin olay örgülerini, önemli anlarını takip edebiliyoruz. Ve tüm karakterler, dizi tanıtımında kullanılan cümlede kesişiyor; hiç kimse geçmişinden kaçamaz. Oriol Paulo’yu biliyorsunuzdur veya en azından, gene Mario Casas’ın başrolünde oynadığı gizem, gerilim dram türündeki ‘Görünmeyen Misafir’ (The Invisible Guest) filmini izlemiş ve filmdeki beklenmedik çılgın gelişmeleri unutmamışsınızdır. Harlan Corben hikâye anlatımındaki beklenmedik gelişmeler ile okuyucusunu şaşırtmayı çok iyi başaran bir isim. Oriol Paulo ise hikâye anlatıcılığı, heyecanlandıran ters köşeleri ile İspanya sinemasının önde gelen yönetmenlerinden. Bu iki ismin ortak bir yapımda buluşması kaçınılmaz olarak harika sonuçlanmış. Ancak, diğer ülkelerin uyarlamaları düşünülünce, başarının esas mimarının Oriol Paulo olduğunu söylemek ve İspanyol tarzı hikâye anlatıcılığına arka çıkan Bernat Bosch’un sinematografisini takdir etmek lazım.  İSPANYOL TARZI Şantaj, başladığı saniyeden itibaren bir an olsun durmuyor. Bölümler boyu sinirleriniz o kadar geriliyor ve duygularınız o denli karmaşık bir hal alıyor ki inanılmaz bir deneyimin içine hapsolduğunuzu anlıyorsunuz. Her bölüm, karakterlerini ana karaktere dönüştürerek onları anlatırken ana hikâyeye bağlanan yapısı ve İspanyol sinemasının, tesadüfleri seyirci gözünde ekarte ettirebilen gücü birleşince, hikâyenin hiç beklenmedik yönlere ilerlemesi (plot twist) ile beyniniz yanmaya başlıyor. Ülkesinde çok sevilen ödüllü oyuncu Mario Casas, bu diziden sonra hak ettiği uluslararası üne son hızla kavuşacaktır. İfadesini açık etmeyen bir ifade takınmanın zorluğu büyüktür. Oyuncu dizinin tüm gizemini üzerinde taşıyarak ifadesizliğin kitabını yazmış diyebilirim. Her oyuncunun altından kolayca kalkamayacağı zor rolleri inanılmaz performanslarla ortaya koyan özellikle şu üç kadının, Aura Garrido, Martina Gusman, Juana Acosta, isimlerini saymazsak ayıp etmiş oluruz. Dizide beni en çok etkileyen aks ise, Mat ile Sonia’nın ilişkisi oldu. İlk dakikadan itibaren, bu ikili arasındaki bağa inanmamızı ve bu ilişkiden etkilenmemizi sağlayan senaryo/yönetmenlik başarısının öneminin altını kalınca çizmekte fayda görüyorum. Özellikle final için bu bağ hayati önem taşımakta diye de vurgulamak istiyorum. DİZİ ÂLEMİ YAPMAK Bazı diziler seyirciyi öyle bir sarar ki tüm bölümleri nefes almadan, işinizi gücünüzü bırakıp izlersiniz ve dizi bittiğinde bir boşluk hissi sarar bünyeyi; işte bu durumunu açıklayan “binge-worthy” diye bir tabir vardır. Şantaj dizisi kesinlikle bunlardan. Ben bu tabire, eğlenceli hissini vurgulamak için kendimce “dizi âlemi yapmak” diyorum. Sizi sürekli tahmin etmeye zorlayan, içerisinde yoğun grafik ögeler taşıyan bu mini diziyi kaçırmayın. Zirveyi zorlayan ‘Şantaj’ dizisi bittiğinde içinizden uzunca bir süre başka dizi izleme isteği gelmeyeceğine eminim. En azından benim için öyle oldu. Müzisyen Burcu Arı: Adalet arayışı baki
Işıl ÇALIŞKAN Müzisyen Burcu Arı, Anadolu Halk Müziği ezgilerini modernize ederek, kültürel mirası genç nesillere aktarmayı amaçladığı ‘Triphop / Deep House tarzındaki Türküler Projesi’nin ilk single çalışması ile müzikseverlerin karşısında. Sözü ve müziği 16’ncı yüzyıl halk ozanı Pir Sultan Abdal’a ait olan “Gelin Canlar”, GTR Müzik etiketiyle yayımlandı. Müzisyen Gökhan Türkmen işbirliğinde çıkan parça aranjör ve prodüktör Genco Arı imzası taşıyor. Dokuz parçadan oluşacak ve her ay bir çalışmanın yayımlanacağı Triphop / Deep House tarzındaki elektronik müzik alt yapısına sahip albüm projesinin, kasım ayında tamamlanması planlanıyor. Arı ile müzik serüvenini ve yeni single çalışmasını konuştuk.  Halk Müziği ezgilerini modernize etme ihtiyacının nasıl oluştuğunu sorduğumuz Arı, “Aslında birden çok nedeni var. Ama benim için en önemlisi, Anadolu kültürünün en önemli parçalarından biri olan türkülerimizi kendimce yorumlama ve paylaşma isteğiydi. Benim hissettiğim derinliği ve evrenselliği ben de insanlara yansıtmak istedim” cevabını veriyor. Müzisyen, Triphop / Deep House türünü tercih etme sebebini ise “Projenin içindeki parçalar ve hissettirdikleri bu atmosferin doğmasını sağladı. Özellikle tercih etmediğimiz gibi sadece parçanın ruhuyla bize yakın, modern ve yeni bir dokunuş olduğunu söyleyebilirim” sözleriyle açıklıyor. Müzik dilinin evrensel olduğu inancında olduğunu belirten Arı, “Günümüzde genelde müzik türleri arasındaki geçişler çok belirsizleştiği için özellikle şu tarz olsun diye uğraşmadık açıkçası. Tüm müzik türlerine, iyi icra edildiği sürece aynı mesafedeyiz” diye konuşuyor.  PİR SULTAN BENİM YAŞAM UMUDUM  Pir Sultan Abdal’a ait olan Gelin Canlar Bir Olalım sözlerinin bugün nasıl bir önem atfettiğini sorduğumuzda Arı düşüncelerini şöyle aktarıyor: “Pir Sultan Abdal, anlayışı ve eserleriyle benim de saygı duyduğum Alevi Bektaşi kültürü için çok önemli bir figür. “Gelin Canlar Bir Olalım” bana yaşam umudu veriyor. Gezegenimiz, dünyamız ve üzerindeki tüm canlılarla birlikte insanoğlunun da dâhil olduğu huzurlu, mutlu, sevgi dolu, saygılı, bilgelik ve barış içinde bir yaşam umudu. Kişisel düşüncem; kaybolmaya yüz tutmuş manevi değerlerimize, insanın evrenselliğine bir hatırlatma olarak görüyorum. Derinlerdeki felsefi bakış açısından çok etkileniyorum.”  Dilin de müzik gibi kültürün yaşayan ve değişen dinamik bir parçası olduğunu söyleyen müzisyen, “Geçmişin halk ozanları o günün toplumu ve yönetimi ile ilgili hicivler ve eleştirilerde bulunmuşlar. En yüksek erdemlerden olan adaletin bozulduğu durumları anlatmışlar bence” diyor ve ekliyor: “İnsanlara yapılan haksızlıkları da düşünebiliriz, doğa katliamını da buna dâhil edebiliriz, endüstriyel hayvancılıkta yapılan insanlık dışı uygulamaları da. Kendimizi gezegendeki tüm türlerden üstünmüş gibi görüp, hayvanların ve bitkilerin yaşam hakkına saygı duymamak dengeyi bozar. Tür, cins, dil, din, cinsiyet, ırk, yaş, meslek, sosyoekonomik kültür ayırt etmeksizin, özgürlüğü ve adaleti sağlamak adına hepimizin bir olduğunu hatırlayıp, aramızdaki farklılıklara saygı göstererek, bir bütün olduğumuzu hissetmeye tüm yaşam haklarına saygılı olmaya evrensel bir çağrı.” Aynı zamanda metaforik olarak da insanın kendiyle kavgasına bir gönderme olduğunu ifade eden Arı, “Ruhsal tekâmül için ilerlenen yolda içindeki karanlık tarafları ile mücadele vermek olarak algılıyorum” şeklinde konuşuyor.  AN’IN DUYGUSUNDAN GÖZLERİMİZ DOLDU  Gökhan Türkmen işbirliği ile ilgili “Son derece samimi, keyifli, kendiliğinden ve anın akışında gerçekleşen bir müzikal paylaşım oldu” ifadelerini kullanan müzisyen, sözlerini şöyle sürdürüyor: “Gökhan Türkmen’in stüdyoya girdiği andaki duygu akışı hepimizi çok etkiledi. Tek seferde içinden geldiği gibi söyledi ve çıktı. Hepimiz birbirimize baktık ve paylaşılan an’ın duygusundan gözlerimiz doldu.”  Albümdeki parçaları seçerken iyi hissettiren, hikâyesi olan, evrensel içerikli sözleri tercih ettiklerini vurgulayan Arı, bunun için özel bir çaba sarf etmediklerini söylüyor. “Kendiliğinden oluştu. İçimizden geldiği gibi.” Ölümsüz eserlere hem müzikal hem vokalde kendi yorumunu katarak dinleyenlere huzurlu ve bir o kadar da coşkun bir albüm sunmayı planladıklarını söyleyen Arı sözlerini, “Her ay albümden bir parçayı birbirinden değerli ve farklı janrlarda sanatçı dostlarımla seslendirerek tüm dijital platformlarda yayımlayacağız. Böylelikle tadına vararak zengin içerikli projemizi tamamlamış olacağız” diyerek sonlandırıyor. Kişisel müzik tarihimden notlar
Mayıs, ilginç bir ay. Umutlarla karamsarlıkların yaşam ile ölümün harmanlandığı bir ay. 1 Mayıs’ı -her türlü baskıya rağmen- kutladığımız, 6 Mayıs’ta Deniz Gezmiş, Yusuf Aslan, Hüseyin İnan’ ı andığımız, her Mayıs ayının ikinci pazarında annelerimizi hatırladığımız, 19 Mayıs’ta Gençlik ve Spor Bayramı’nı kutladığımız, 27 Mayıs Anayasa ve Hürriyet Bayramı’nı ise tamamen sildiğimiz bir ay. Yıllar önce bir mayıs ayında -sanırım 1974- Bodrum’da Azmakbaşı’na doğru yürürken o güne kadar hiç duymadığım bir ses ve şarkıyla karşılaştım. Durup biraz dinledim, sonra sokağın hemen yanındaki ufak bir büfeye doğru yürüdüm. Zira oradan geliyordu ses. Bir şarkı iki şarkı daha derken tüm albümü dinlemiş oldum o küçük dükkânda. Bülent Ortaçgil’in “Benimle Oynar mısın” efsanesiyle ilk tanışmam orada olmuştu. Bir sene sonra ise Ses Dergisi’nin Spor ve Sergi Sarayı’nda -şimdiki Lütfi Kırdar Kongre Merkezi- yapılacak Liselerarası Ses Yarışması’na 50. Yıl Yeşilköy Lisesi’ni temsilen katılacaktım ama bir türlü sesime uygun bir şarkı bulamıyordum. Yanlış hatırlamıyorsam İzmir Televizyonu’nun hazırladığı bir hafta sonu eğlence programında sakallı uzun saçlı bir şarkıcı çok güzel bir şarkı söylüyordu. Özellikle sözleri çok çarpıcıydı “Dalıp gidiyor gözlerim denizlere/ kimi görsem biraz sana benziyor/ seni hatırlatıyor / şu bulut şu gökyüzü/ şu kayalıkları döven deniz/ Şu hüzünlü melodi şu napoliten şarkı/ bir zamanlar beraber dinlediğimiz…” Bir baktım şarkının bestesi Ercan Yenal’a sıkı durun şiiri ise Ümit Yaşar Oğuzcan’a ait. O yıllarda şarkılarımıza hoyratça davranılmazdı. Ekranın altında mutlaka söz ve müziği kime aitse o belirtilirdi. Yani eser sahibinin aslında kanunda da yeri olan “manevi hakları”na saygı duyulurdu. “Unutamıyorum” da hayatımdaki en özel şarkılardan biridir. Burhan Şeşen’in Eskişehir’de üniversite okurken okulla gittiği Marmaris gezisinden bir kare. (1978) KÜÇÜK TURUNCU KASET Altmışlı yılların sonlarında ise Ankara’da ağabeyimle sürekli polis radyosu dinlerdik. O zamanlar sadece TRT ve Polis radyosu var. TRT’de de müzik denetimi olduğu için sevdiğimiz birçok şarkıyı dinleyemiyorduk. O yüzden polis radyosuyla geçiyordu günlerimiz. Orada da Hakkı Bulut o kadar çok çalıyordu ki. Neredeyse bütün şarkılarını ezbere biliyorduk. Benim o zamanki favorim “Ben buyum” idi. Yine o yıllarda bizdeki müzik hevesini görüp sadece polis radyosu dinlediğimizi gören mahallemizin Beşir ağabeyi bize küçük turuncu bir kaset vermişti. O yıllardan bugüne kadar hiç bıkmadan dinlediğim iki şarkıyla da bu sayede tanışmıştım. Cat Stevens’tan “How Can I Tell You” ve Pink Floyd’dan “Arnold Layne”. 1971 yılında ise amca İlhan Şeşen’in ilk 45liği’ “Dua” da tertemiz düzenlemesi, içten sözleri ve yorumuyla belki de müzisyen olmamın kapısını açmıştı. İstanbul’a taşındıktan sonra da ilk platonik aşkı yaşadıktan sonra benim Erkin Koray ile tanışmam ne Esterabim ne de Fesuphanallah ile olmuştu. Karşılıksız aşkım karşı apartmanın en üst katında benden yaşça büyük bir kız olunca doğal olarak Erkin Baba’nın “Komşu Kızı” diğer şarkılarını sollayıp geçmişti. ÜÇ FİDAN’IN ANISINA Sonrasında 1975 Eurovision şarkı yarışmasında sözleri Mehmet Teoman’a bestesi Cahit Oben’e ait ve Cahit Oben’in seslendirdiği “Özlenen Sevgi” unutulmazlarım arasına girmişti. Tabii ki sevdiğim şarkılar bunlarla sınırlı değil. Ben bugün kişisel tarihimde dünyamı ve beni etkileyen şarkıları paylaşmak istedim. Son olarak da Zülfü Livaneli’den “Şarkışla”, Mazlum Çimen’den “Aşk Olsun”, Sevinç Eratalay’dan “Ankara’dan Bir Haber Var” ve Hüsnü Arkan’dan “5 Mayıs” hayatlarının baharında idam edilen Üç Fidan’ın anısına gitsin. İnsan mikrokaostur
Parçaların bütün ile orantılı, uyumlu, düzenli ilişkilerini, şeylerin yasalı düzenini kozmos olarak tanımlayabiliriz. Bir kozmosun içine yerleşmeden önce bedeninize çekidüzen vermeniz ve içinizi kozmosun düzeniyle uyumlu bir mikrokozmos olarak döşemeniz gerekecek. Kozmosu tasarlayan Platon’un tanrısı Demiurgos bir mimarsa, siz de bir iç mimarsınız. İçinizi döşetmek için uzman bir iç mimara da başvurabilirsiniz, bir psikiyatra, psikoloğa ya da yaşam koçuna. Bedeniniz dış mekâna göre tasarladığında, benliği kozmosun düzenini yansıtan, bütünle gayet uyumlu bir mikrokozmossunuz artık. Bedeninizi bütün ile daha da uyumlu hale getirebilirsiniz; gerektiğinde, Tokyo! filminin Michel Gondry imzalı açılış filmi ‘Interior Design’ın kadın kahramanı gibi, kozmosun içindeki herhangi bir nesneye, bir sandalyeye dönüşebilesiniz. Bedenler nesneleştiklerinde işlem tamamlanmış, kozmosun modüler parçalarına dönüşmüşlerdir. Zaten uyumsuz olsaydınız kozmosu yaratan, sizi kozmos bozucu olarak derhal kapı dışarı edecekti. İktidarın arzuladığı makrokozmos=mikrokozmos denklemi gerçekleştiğinde, despot rahat bir şekilde arkasına yaslanıp şöyle diyecek: “İnsan mikrokozmostur.” Politik evren, şehir ya da konut. İçlerine yerleştiğimiz kozmosları biz biçimlendirmiyoruz ne yazık ki; bize sadece bir iç mimar olarak içimizi tasarlamak düşüyor. Tasarlamadığımız takdirde kozmostan kovulacağımız, Adem ile Havva hikâyesinde bize bildirilmiştir. Kozmosu tasarlayanlar, insanı da mikrokozmos olarak kurgulamak zorundalar; mikrokozmoslar, kozmosun en küçük birimleri. Mikrokozmos olmak zordur; bir sabah uyandıklarında kanun hükmündeki kararnamelerle, genelgelerle, darbelerle kozmosun yapısı değişmiş olabilir ve içlerinde de bu düzenlemelere denk düşen değişimleri yapmaları gerekir. Tuhaf olan, kozmozun mikrosunu oluşturanların bir parça düzen için tüm bunlara katlanmaları: “Tek istediğimiz, kendimizi kaostan korumak için bir parçacık düzen” (Deleuze). Hazır yapım bir kozmosa yerleşmek, kozmosun yaratıcısına boyun eğmeyi gerektirir. *** Kozmos terimini ilk kez kullanan Pitagoras’tır. Sayıların, evrenin yapıtaşları olduklarını, parça ile bütün arasındaki orantılı ilişkilerin kozmosu oluşturduğunu söylüyordu. Evren güzeldi, çünkü sayılardan doğmuştu. Kozmos ile kozmetik sözcükleri akrabadır. Her ikisi de düzene sokmak anlamına gelen Yunanca ‘kosmein’ fiilinden türemiş. Bir kadının kendine çekidüzen vermesi, süslenmesi; savaş için birliklerin hazırlanması, savaş düzenine geçilmesi, hükümet ya da rejim kurulması gibi anlamları da var. Modern dillere dâhil olması ise 19’uncu yüzyıla rastlıyor; coğrafyacı Alexander von Humboldt, evrenin ve dünyanın yapısı üzerine yazdığı, farklı disiplinleri bir araya getirerek bütünsel bir yaklaşım benimsediği yapıtına ‘Kosmos’ adını vermesiyle birlikte bu sözcük dolaşıma giriyor. Evrenin içkin kozmosunu, iktidarların aşkın kozmosuyla karıştırmamak gerek. Kozmos modern düşünceye dâhil edilse de kaosla ile birlikte hâlâ mitsel tınılar taşır bünyesinde; tanrıların yeryüzündeki temsilcilerinin kaosu alt edip düzen inşa ettikleri zamanları; Mardukları, Firavunları, Tanrı kralları. Ve ne zaman biri, bedenleri bir araya getirerek bir kozmos yaratmaya kalkışsa, mutlaka dehşetiyle birlikte gelir. Dehşet olmadan kozmosunu yaratamaz çünkü. Kozmos dehşetten doğmuştur. *** Despot, yarattığı kozmosa “dehşetli güzel” diyecek ve seyrederken estetik haz alacaktır haliyle. Aynı kozmos, mikrokozmoslar için içinde acı çektikleri bir hapishanedir. Fakat her nasılsa fazladan bir olay gerçekleşir ve mikrokozmosların içleri içlerine sığmaz olur ve taşar. Mikro formların kabukları çatlamış, duvarlar yıkılmıştır: “Fazladan gerçekleşen bir olay yüzünden gerçekliğin bir anda kabından taşıvermesi. Her yana uzanan duyargalar... karanlık oyuklar... sapmalar... anaforlar” (Gombrowicz, Kosmos, Can). Fazladan gerçekleşen bir olay, kabına sığmayan hayattır. Hayat, mikrokozmoslarda taşmaya başlar önce ve dalga dalga yayılır. Ve yeni birleşmelerle kendi kozmosunu yaratır. Despotik bir kozmosta fazladan bir olay gerçekleşmişse, insan bir mikrokaostur; hayatın, kabına sığmayan kudreti. Hayat kendi estetiğini gerçekleştirdiğinde, artık bizim için kozmostan keyif alma vaktidir. Halit Çelenk Hukuk Ödülleri, çevrimiçi törenle sahiplerine ulaştı
Haber Merkezi Halit Çelenk Hukuk Ödülleri sahiplerine verildi. Salgın önlemleri nedeniyle çevrimiçi yapılan tören, Özlem Şen Abay’ın sunumuyla gerçekleşti. 2021 yılı Halit Çelenk Hukuk Ödülü BirGün yazarı olan Aziz Çelik’in editörlüğünü yaptığı “DİSK TARİHİ Kuruluş-Direniş-Varoluş, 1. Cilt (1967-1975)” isimli kitaba verildi. Akademik Destek Ödülü ise iki eser arasında paylaşıldı.Burak Yücekaya “Hukukun Piyasalaşma Uğrağı Olarak Alternatif Uyuşmazlık Çözüm Yöntemleri ve Arabuluculuk Kurumu” makalesiyle, Melike Orçin da“Avrupa İnsan Hakları Hukuku ve Türk Hukukunda Tutuklu ve Hükümlülerin Dış Dünya ile İletişim Kurma Hakkı” eseriyle ödüle layık görüldü. Seçici Kurul Teşvik Ödülü’nü “Sanatın Mülkiyeti” makalesiyle Volkan Bora Uğur aldı. ÇELENK HUKUKSUZLUĞA KARŞI HEP BİR KUTUP YILDIZIYDI Hukuk ödülünü alan Disk Tarihi kitabı Editörü Aziz Çelik şu ifadeleri kullandı: “5 Mayıs Halit Çelenk’in onuncu ölüm yıl dönümünde onu bir kez daha saygıyla anıyorum. 6 Mayıs da Deniz Gezmiş, Yusuf Aslan ve Hüseyin İnan’ın 49’uncu yıl dönümü onları da saygıyla anıyorum. Halit Çelenk tüm haksızlığa uğrayan ezilen, sömrülen, işçilerin, öğrencilerin aydınların yanında oldu. Hukuksuzluğa karşı hep bir kutup yıldızıydı. Bizim kitabımız bir emek tarihi kitabı. Bir hak mücadelesi kitabı. Dolaysıyla hukuk tarihi kitabı olarak da okunabilir. İnançlı bir devrimcinin adına verilen bu ödülü almaktan gurur duyuyoruz.” Ayrıca Çelik, kitabın üç cilt olacağını belirtti. DİSK TARİHİ AYNI ZAMANDA İŞÇİ SINIFININ MÜCADELE TARİHİ Çelenk’i ve üç fidanı saygıyla anarak sözüne başlayan DİSK Genel Başkanı Arzu Çerkezoğlu, "Çelenk hiç kuşkusuz bir devrimci bir mücadele insanı. Bu ödüle DİSK çatısı altında yürütülen çalışmanın alması bir onur. DİSK tarihini anlattığımız kollektif bir çalışmanın ürünü olan bir eser ortaya çıktı. DİSK’in tarihi aynı zamanda işçi sınıfının mücadele tarihi” diye konuştu. KarmaDrama'da mayıs ayı programı: Kuzguncuk Sanat Tiyatrosu ve Gündoğarken sanatseverlerle buluşacak
2009 yılında kurulan, 2014 yılından beri Kadıköy’de sahneye dönüştürülen KarmaDrama, etkinliklerle mayıs ayında da sanatseverlerle buluşacak. KarmaDrama'nın etkinlikleri mayıs ayında sahnede fiziksel olarak buluşulamayan günlerde çevrimiçi yayınla KarmaDrama Online üzerinden evlerinize geliyor. 10 Mayıs 2021 Pazartesi günü saat 21.00’de Kuzguncuk Sanat Tiyatrosu, 'Masal Bahane' adlı müzikli gösterisiyle her yaşa uygun masallarla izleyicilerle buluşacak. 14 Mayıs 2021 Cuma saat 21.00’de ise Gündoğarken, 'Hâl ve Gidiş' adında yeni sahne performanslarıyla dinleyicilerle buluşacak. Mayıs ayının devamında ve daha sonraki aylarda da etkinliklerine hem kendi sahnesinde seyircisiyle yüz yüze hem de canlı ve bant yayınlarıyla devam edecek olan KarmaDrama; söyleşiler, oyunlar, konserler ve etkinliklerle sanatseverlerin karşısına çıkacak. NİSANDA GÜNDOĞARKEN VE ERDAL GÜNEY SAHNE ALDI KarmaDrama'da nisan ayında, Türkiye müzik tarihinin yaşayan temel taşlarından Gündoğarken canlı yayında ilk misafiri oldu. Türkiye’nin unutulmaz dizi müziklerine ve çok sayıda albüme imza atan Erdal Güney ve Forantası geçtiğimiz günlerde canlı yayında seyircisiyle buluştu. YAYINLAR YOUTUBE HESABINDAN YAPILIYOR KarmaDrama’nın etkinliklerinden haberdar olmak ve bilet almak için; www.karmadramaonline.com adresini ziyaret edebilirsiniz. Yayınları izlemek ve etkinliklerden anında haberdar olmak içinse topluluğun @karmadramasahne adıyla yer aldığı kendi YouTube kanalına abone olabilirsiniz. Netflix, yaz döneminde yayınlanacak filmleri açıkladı
Dijital yayın platformu Netflix, bu yaz kullanıcılarına sunacağı yeni içerikleri duyurdu. Netflix'in yeni içerikleri arasında "Ölüler Ordusu", "Trol Avcıları: Titanlar Yükseliyor" ve "Delidolu 3" gibi birçok film yer alıyor. Yaz boyu seyredilebilecek bütün filmlerin yayın tarihleri ise şöyle: Yarın "Canavar Harmon", 12 Mayıs'ta "Oksijen", 14 Mayıs'ta "Penceredeki Kadın", 21 Mayıs'ta "Ölüler Ordusu", 26 Mayıs'ta "Baggio: İlahi At Kuyruğu" ve "Ghost Lab", 27 Mayıs'ta "Mavi Mucize", 2 Haziran'da "Carnaval", 9 Haziran'da "Awake", 11 Haziran'da "Sihirli Ejder" ve "Kaykaycı Kız", 18 Haziran'da "Bir Eksik" ve "Zordur Bu Dünya", 23 Haziran'da "Kimsin Sen?", 25 Haziran'da "The Ice Road", 30 Haziran'da "America: The Motion Picture", 29 Temmuz'da "Tek Çare Aşk", 30 Temmuz'da "Emekli Ajan", 11 Ağustos'ta "Delidolu 3", 20 Ağustos'ta "Sweet Girl", 27 Ağustos'ta "He's All That" Ayrıca haziran ayında "The House Of Flowers: The Movie (La Casa De Las Flores: La Pelicula) Beckett", temmuzda "Kızıl Kökler", "Trol Avcıları: Titanlar Yükseliyor" ve "Sevgilimden Son Mektup", ağustosta ise "Beckett" adlı film, Netflix abonelerinin beğenisine sunulacak. Eksik hissettiği duygu peşinde
Kadir İNCESU Sinemamızın starı, ilk kadın yönetmen ve yapımcısı, “On beş milyonun Cahidesi” Cahide Sonku’nun yaşamı şimdi satırlarda. Yazar Eyüphan Erkul’un, Sonku’nun bilinmeyenlerini mercek altına aldığı romanı “Cahide / Melekler Yeryüzünde Yaşayamaz” Artemis Yayınları tarafından yayımlandı. Romanı yazmadan önce Sonku ile ilgili uzun dönem araştırmalar yaptığını anlatan Erkul, Sonku’nun yaşamını kitapta 6 bölüme ayırmış. Erkul, kitabı yazma sürecini şöyle özetliyor: “Dönemin dergilerini, gazetelerini tek tek taradım. Filmlerini izledim. Hikâyesi ilk başta çok karmaşık gibi duruyordu. Birden onun hayatına giren erkekler dikkatimi çekti. Hep birilerine âşık olmuş ve onların hayatına dâhil olmuştu. İşte o anda Cahide Hanım’ın ruhundaki eksikliği anladım. Babasız büyümüş bir kız çocuğuydu ve yakınlarını erken denebilecek bir yaşta kaybetmişti.” Biyografik romanı üzerine yazar senarist Eyüphan Erkul ile konuştuk. Cahide Sonku’nun yaşamında sizi çeken neydi? Daha önce hakkıyla anlatılmamış gerçek hikâyeler çok ilgimi çekiyor. Cahide Hanım’ın dramatik yapıya çok uygun bir hayatı vardı ama bunu roman biçiminde kimse anlatmamıştı. Fikir aklıma gelip de böyle bir kitap var mı diye Google’a yazdığımda daha önce akıl edilmemiş olmasına çok şaşırdım. Evet, hakkında çok yazılar yazılmış, çok fazla şehir efsanesi üretilmişti ama tüm hayatı hakkıyla anlatılmamıştı. Çoğunluğu gazetelerde yazılmış hüzünlü ve özensiz hikâyeleriydi. Çok arabesk bir şekilde onun nasıl düşkünleştiğini aktarıp durmuşlardı yıllardır. Oysa karşımızda çok kudretli bir kadın vardı. Türkiye’nin ilk sinema starıydı, ilk kadın yönetmenimiz ve yapımcımızdı. Eyüphan Erkul ONDAN ÖNCE SİNEMADA STAR YOKTU “Hiç kuşkusuz Türk sinemasının en büyük oyuncusu Cahide Sonku’ydu” saptamanız çok iddialı değil mi? Neden iddialı olsun… En büyük oydu. Bir defa ondan önce sinemamızda “star” hiç yoktu. O ilk olduğundan en sevileniydi. Ondan sonra gelenler onun kadar sevilmedi. Evet, elimizde bunu ölçecek gerekli veri yok ama dönemin avantajıydı diyebiliriz. O zamanlar tüketim şimdiki kadar hızlı değildi. Bu kadar çok film, dizi çekilmiyordu. Oyuncular şimdiki kadar göz önünde değildi o yüzden daha çok saygı duyuluyor daha çok özleniyorlardı. Cahide Sonku’yu yakın çevresindeki insanlarla anlatmayı tercih etmenizin nedeni nedir? Cahide Sonku’nun hayatının romanını yazmadan önce uzun dönem araştırmalar yaptım. Dönemin dergilerini, gazetelerini tek tek taradım. Filmlerini izledim. Hakkında çıkan her satırı okuduktan sonra 50 sayfalık bir özet yazdım. Hikâyesi ilk başta çok karmaşık gibi duruyordu. Bunu belirli bir çerçeve içine oturtursam ve belirli bir tema üzerinden yürürsem romanı bitirebilirdim. Yoksa detaylarda boğulup kalabilirdim. Birden onun hayatına giren erkekler dikkatimi çekti. Hep birilerine âşık olmuş ve onların hayatına dâhil olmuştu. İşte o anda Cahide Hanım’ın ruhundaki eksikliği anladım. Babasız büyümüş bir kız çocuğuydu ve yakınlarını erken denebilecek bir yaşta kaybetmişti. O nedenle Cahide Hanım’ın hayatını altı bölümü ayırdım. İlk yıllar ve son yılları dışında dört aşkını birer bölüm halinde yazdım. Cahide’nin yaşamına yön veren neydi? Hırsı mı, eksikliğini hissettiği duygular mı? Kesinlikle eksikliğini hissettiği duyguların esiriydi. Zaten insan da öyle değil midir? Fransız varoluşçuların söylediklerine katılırım. İnsan dünyaya eksik fırlatılmış bir varlıktır. Kendini tamamlaması gereken bir canlıdır. Ama ruhumuzdaki eksiklik hiçbir zaman geçmez. Bazılarında bu kadar derinlerde kalıyor olabilir. Cahide Hanım da böyleydi ve varoluşundaki eksiklik hiç bitmedi. Hayatı boyunca kendini tamamlamaya çalışarak bir hikâye kurdu. HAYAT MÜKEMMEL OLSAYDI SANAT OLMAZDI Cahide Sonku bütün ömrünce hissettiği eksikliği çok çalışıp mesleğinde başarılı olarak, tanınarak, sevilerek olumlu olarak da kullandı diyebilir miyiz? Evet diyebiliriz. Belki de siz de ruhunuzdaki eksiklikleler nedeniyle bu röportajı yapıyorsunuz belki ben de aynı durumdayım. Zaten hayat mükemmel bir yer olsa sanat olmazdı, roman dediğimiz idealize edilmiş hikâyelere ihtiyaç duymazdık. Dünya manasız, kasvetli ve kötücül bir yer insanlar ise eksik varlıklar. Bu nedenle dünyayı çekilir yer kılmaya çalışıyoruz. Bence Cahide Hanım da aynı duygular içindeydi ve kendini sanatına vermişti. Cahide Sonku’nun yaptığı hangi işler hangi açıdan önemli? Yaptığı tüm işlerin önemli olduğunu düşünüyorum. Bir defa ilk başlarda Türk sineması daha emekleme döneminde. Bir yönetmen, bir görüntü yönetmeni ve iki film şirketi var. Cahide Hanım oyuncu olarak Türk Sineması’nın kurucu kişileri arasında denebilir. Daha sonra şirketler çoğalınca bu işle ilgilenenler de arttı Cahide Hanım da bunlardan biriydi. İlk kadın yönetmenimiz, ilk kadın yapımcımız olması önemli. Tiyatromuzda Batılı tarzda teatral anlayışın yerleşmesinde çok büyük katkıları var. İstanbul Şehir Tiyatrosu’ndaki Shakespeare oyunlarının neredeyse tamamı sahnelermiş ve Cahide Sonku buralarda hep başrollerde oynamış. Ama bence onun sanata en büyük katkısının başka bir alanda olduğunu düşünüyorum. Yeşilçam’ın efsanevi bir senaristi vardı; Sadık Şendil. Onun yazdığı filmleri bir hatırlayalım; Sev Kardeşim (1972), Canım Kardeşim (1973), Şiribim Şiribom (1974), Mavi Boncuk (1974), Köyden İndim Şehre (1974), Salako (1974), Süt Kardeşler, Neşeli Günler (1978) bunlardan bazıları. Yeşilçam’a yön veren şahane işlerdi. Bugün ana akım Türk sinemasından bahsedeceksek merkezinde Sadık Şendil ve birkaç kişi vardı demek yanlış olmaz. Bursa’da tütün eksperliği yaparken Sadık Bey’i keşfeden Cahide Hanım idi. Onun ilk yazdığı senaryo Beklenen Şarkı’nın (1953) hem oyuncusu hem yönetmenlerinden biri, hem de yapımcısıydı Cahide Sonku. Dolayısıyla sinemamıza yön veren şahsı oyuna alan kişiydi. İşte bu katkısı çok önemlidir. Kaçırılmaması gereken dizi
Dijital platformlar sayesinde, uluslararası televizyonculuğun altın çağı içerisinde olduğumuzu söyleyebiliriz. Dünyanın herhangi bir yerinde yazılan, o ülkenin dokusuna ait hikâyelerin, çekildiği ülkenin en iyi yetenekleri ve sinemasal anlatım diliyle buluşarak harika işlere dönüşebildiği bir dönem bu. Gizem ve korku roman yazarı Amerikalı Harlan Coben’in kitabından uyarlanan ‘Şantaj’ (El Inocente/Masum) bu altın çağın son ve en iyi örneklerinden. Harlan Coben ile Netflix geçtiğimiz yıllarda bir anlaşma yaptı. Coben’in romanlarının farklı ülkelerde dizi uyarlamaları yapılması üzerine olan bu anlaşma sonrasında, İngiltere, ‘Yabancı’ (The Stranger), Polonya ise ‘Orman’ (The Woods) isimli dizileri Netflix için uyarladı. Son olarak da İspanya, ‘Şantaj’ mini serisi ile geçtiğimiz hafta yayınlandı. Amerikalı yazar Coben ve İspanyol yönetmen Oriol Paulo buluşması sonucunda tek kelimeyle harika bir mini seri ortaya çıktı. GEÇMİŞTEN KAÇAMAZSIN Şantaj, olay örgüsüne ait detayları gizli tutarak zirveye doğru ilerleyen ve her karakterini ana karakter gibi ele almasıyla türdeşlerinden açık ara kendini ayıran bir yapım. Hikâyede ilk ve son gördüğümüz ana karakter aslında Mateo (Mario Casas) ama Lorena da, Olivia da, Kimmy de ana karakterlerimiz gibi ele alınmış. Bu karakterlerin hepsinin olay örgülerini, önemli anlarını takip edebiliyoruz. Ve tüm karakterler, dizi tanıtımında kullanılan cümlede kesişiyor; hiç kimse geçmişinden kaçamaz. Oriol Paulo’yu biliyorsunuzdur veya en azından, gene Mario Casas’ın başrolünde oynadığı gizem, gerilim dram türündeki ‘Görünmeyen Misafir’ (The Invisible Guest) filmini izlemiş ve filmdeki beklenmedik çılgın gelişmeleri unutmamışsınızdır. Harlan Corben hikâye anlatımındaki beklenmedik gelişmeler ile okuyucusunu şaşırtmayı çok iyi başaran bir isim. Oriol Paulo ise hikâye anlatıcılığı, heyecanlandıran ters köşeleri ile İspanya sinemasının önde gelen yönetmenlerinden. Bu iki ismin ortak bir yapımda buluşması kaçınılmaz olarak harika sonuçlanmış. Ancak, diğer ülkelerin uyarlamaları düşünülünce, başarının esas mimarının Oriol Paulo olduğunu söylemek ve İspanyol tarzı hikâye anlatıcılığına arka çıkan Bernat Bosch’un sinematografisini takdir etmek lazım.  İSPANYOL TARZI Şantaj, başladığı saniyeden itibaren bir an olsun durmuyor. Bölümler boyu sinirleriniz o kadar geriliyor ve duygularınız o denli karmaşık bir hal alıyor ki inanılmaz bir deneyimin içine hapsolduğunuzu anlıyorsunuz. Her bölüm, karakterlerini ana karaktere dönüştürerek onları anlatırken ana hikâyeye bağlanan yapısı ve İspanyol sinemasının, tesadüfleri seyirci gözünde ekarte ettirebilen gücü birleşince, hikâyenin hiç beklenmedik yönlere ilerlemesi (plot twist) ile beyniniz yanmaya başlıyor. Ülkesinde çok sevilen ödüllü oyuncu Mario Casas, bu diziden sonra hak ettiği uluslararası üne son hızla kavuşacaktır. İfadesini açık etmeyen bir ifade takınmanın zorluğu büyüktür. Oyuncu dizinin tüm gizemini üzerinde taşıyarak ifadesizliğin kitabını yazmış diyebilirim. Her oyuncunun altından kolayca kalkamayacağı zor rolleri inanılmaz performanslarla ortaya koyan özellikle şu üç kadının, Aura Garrido, Martina Gusman, Juana Acosta, isimlerini saymazsak ayıp etmiş oluruz. Dizide beni en çok etkileyen aks ise, Mat ile Sonia’nın ilişkisi oldu. İlk dakikadan itibaren, bu ikili arasındaki bağa inanmamızı ve bu ilişkiden etkilenmemizi sağlayan senaryo/yönetmenlik başarısının öneminin altını kalınca çizmekte fayda görüyorum. Özellikle final için bu bağ hayati önem taşımakta diye de vurgulamak istiyorum. DİZİ ÂLEMİ YAPMAK Bazı diziler seyirciyi öyle bir sarar ki tüm bölümleri nefes almadan, işinizi gücünüzü bırakıp izlersiniz ve dizi bittiğinde bir boşluk hissi sarar bünyeyi; işte bu durumunu açıklayan “binge-worthy” diye bir tabir vardır. Şantaj dizisi kesinlikle bunlardan. Ben bu tabire, eğlenceli hissini vurgulamak için kendimce “dizi âlemi yapmak” diyorum. Sizi sürekli tahmin etmeye zorlayan, içerisinde yoğun grafik ögeler taşıyan bu mini diziyi kaçırmayın. Zirveyi zorlayan ‘Şantaj’ dizisi bittiğinde içinizden uzunca bir süre başka dizi izleme isteği gelmeyeceğine eminim. En azından benim için öyle oldu. Müzisyen Burcu Arı: Adalet arayışı baki
Işıl ÇALIŞKAN Müzisyen Burcu Arı, Anadolu Halk Müziği ezgilerini modernize ederek, kültürel mirası genç nesillere aktarmayı amaçladığı ‘Triphop / Deep House tarzındaki Türküler Projesi’nin ilk single çalışması ile müzikseverlerin karşısında. Sözü ve müziği 16’ncı yüzyıl halk ozanı Pir Sultan Abdal’a ait olan “Gelin Canlar”, GTR Müzik etiketiyle yayımlandı. Müzisyen Gökhan Türkmen işbirliğinde çıkan parça aranjör ve prodüktör Genco Arı imzası taşıyor. Dokuz parçadan oluşacak ve her ay bir çalışmanın yayımlanacağı Triphop / Deep House tarzındaki elektronik müzik alt yapısına sahip albüm projesinin, kasım ayında tamamlanması planlanıyor. Arı ile müzik serüvenini ve yeni single çalışmasını konuştuk.  Halk Müziği ezgilerini modernize etme ihtiyacının nasıl oluştuğunu sorduğumuz Arı, “Aslında birden çok nedeni var. Ama benim için en önemlisi, Anadolu kültürünün en önemli parçalarından biri olan türkülerimizi kendimce yorumlama ve paylaşma isteğiydi. Benim hissettiğim derinliği ve evrenselliği ben de insanlara yansıtmak istedim” cevabını veriyor. Müzisyen, Triphop / Deep House türünü tercih etme sebebini ise “Projenin içindeki parçalar ve hissettirdikleri bu atmosferin doğmasını sağladı. Özellikle tercih etmediğimiz gibi sadece parçanın ruhuyla bize yakın, modern ve yeni bir dokunuş olduğunu söyleyebilirim” sözleriyle açıklıyor. Müzik dilinin evrensel olduğu inancında olduğunu belirten Arı, “Günümüzde genelde müzik türleri arasındaki geçişler çok belirsizleştiği için özellikle şu tarz olsun diye uğraşmadık açıkçası. Tüm müzik türlerine, iyi icra edildiği sürece aynı mesafedeyiz” diye konuşuyor.  PİR SULTAN BENİM YAŞAM UMUDUM  Pir Sultan Abdal’a ait olan Gelin Canlar Bir Olalım sözlerinin bugün nasıl bir önem atfettiğini sorduğumuzda Arı düşüncelerini şöyle aktarıyor: “Pir Sultan Abdal, anlayışı ve eserleriyle benim de saygı duyduğum Alevi Bektaşi kültürü için çok önemli bir figür. “Gelin Canlar Bir Olalım” bana yaşam umudu veriyor. Gezegenimiz, dünyamız ve üzerindeki tüm canlılarla birlikte insanoğlunun da dâhil olduğu huzurlu, mutlu, sevgi dolu, saygılı, bilgelik ve barış içinde bir yaşam umudu. Kişisel düşüncem; kaybolmaya yüz tutmuş manevi değerlerimize, insanın evrenselliğine bir hatırlatma olarak görüyorum. Derinlerdeki felsefi bakış açısından çok etkileniyorum.”  Dilin de müzik gibi kültürün yaşayan ve değişen dinamik bir parçası olduğunu söyleyen müzisyen, “Geçmişin halk ozanları o günün toplumu ve yönetimi ile ilgili hicivler ve eleştirilerde bulunmuşlar. En yüksek erdemlerden olan adaletin bozulduğu durumları anlatmışlar bence” diyor ve ekliyor: “İnsanlara yapılan haksızlıkları da düşünebiliriz, doğa katliamını da buna dâhil edebiliriz, endüstriyel hayvancılıkta yapılan insanlık dışı uygulamaları da. Kendimizi gezegendeki tüm türlerden üstünmüş gibi görüp, hayvanların ve bitkilerin yaşam hakkına saygı duymamak dengeyi bozar. Tür, cins, dil, din, cinsiyet, ırk, yaş, meslek, sosyoekonomik kültür ayırt etmeksizin, özgürlüğü ve adaleti sağlamak adına hepimizin bir olduğunu hatırlayıp, aramızdaki farklılıklara saygı göstererek, bir bütün olduğumuzu hissetmeye tüm yaşam haklarına saygılı olmaya evrensel bir çağrı.” Aynı zamanda metaforik olarak da insanın kendiyle kavgasına bir gönderme olduğunu ifade eden Arı, “Ruhsal tekâmül için ilerlenen yolda içindeki karanlık tarafları ile mücadele vermek olarak algılıyorum” şeklinde konuşuyor.  AN’IN DUYGUSUNDAN GÖZLERİMİZ DOLDU  Gökhan Türkmen işbirliği ile ilgili “Son derece samimi, keyifli, kendiliğinden ve anın akışında gerçekleşen bir müzikal paylaşım oldu” ifadelerini kullanan müzisyen, sözlerini şöyle sürdürüyor: “Gökhan Türkmen’in stüdyoya girdiği andaki duygu akışı hepimizi çok etkiledi. Tek seferde içinden geldiği gibi söyledi ve çıktı. Hepimiz birbirimize baktık ve paylaşılan an’ın duygusundan gözlerimiz doldu.”  Albümdeki parçaları seçerken iyi hissettiren, hikâyesi olan, evrensel içerikli sözleri tercih ettiklerini vurgulayan Arı, bunun için özel bir çaba sarf etmediklerini söylüyor. “Kendiliğinden oluştu. İçimizden geldiği gibi.” Ölümsüz eserlere hem müzikal hem vokalde kendi yorumunu katarak dinleyenlere huzurlu ve bir o kadar da coşkun bir albüm sunmayı planladıklarını söyleyen Arı sözlerini, “Her ay albümden bir parçayı birbirinden değerli ve farklı janrlarda sanatçı dostlarımla seslendirerek tüm dijital platformlarda yayımlayacağız. Böylelikle tadına vararak zengin içerikli projemizi tamamlamış olacağız” diyerek sonlandırıyor. İnsan mikrokaostur
Parçaların bütün ile orantılı, uyumlu, düzenli ilişkilerini, şeylerin yasalı düzenini kozmos olarak tanımlayabiliriz. Bir kozmosun içine yerleşmeden önce bedeninize çekidüzen vermeniz ve içinizi kozmosun düzeniyle uyumlu bir mikrokozmos olarak döşemeniz gerekecek. Kozmosu tasarlayan Platon’un tanrısı Demiurgos bir mimarsa, siz de bir iç mimarsınız. İçinizi döşetmek için uzman bir iç mimara da başvurabilirsiniz, bir psikiyatra, psikoloğa ya da yaşam koçuna. Bedeniniz dış mekâna göre tasarladığında, benliği kozmosun düzenini yansıtan, bütünle gayet uyumlu bir mikrokozmossunuz artık. Bedeninizi bütün ile daha da uyumlu hale getirebilirsiniz; gerektiğinde, Tokyo! filminin Michel Gondry imzalı açılış filmi ‘Interior Design’ın kadın kahramanı gibi, kozmosun içindeki herhangi bir nesneye, bir sandalyeye dönüşebilesiniz. Bedenler nesneleştiklerinde işlem tamamlanmış, kozmosun modüler parçalarına dönüşmüşlerdir. Zaten uyumsuz olsaydınız kozmosu yaratan, sizi kozmos bozucu olarak derhal kapı dışarı edecekti. İktidarın arzuladığı makrokozmos=mikrokozmos denklemi gerçekleştiğinde, despot rahat bir şekilde arkasına yaslanıp şöyle diyecek: “İnsan mikrokozmostur.” Politik evren, şehir ya da konut. İçlerine yerleştiğimiz kozmosları biz biçimlendirmiyoruz ne yazık ki; bize sadece bir iç mimar olarak içimizi tasarlamak düşüyor. Tasarlamadığımız takdirde kozmostan kovulacağımız, Adem ile Havva hikâyesinde bize bildirilmiştir. Kozmosu tasarlayanlar, insanı da mikrokozmos olarak kurgulamak zorundalar; mikrokozmoslar, kozmosun en küçük birimleri. Mikrokozmos olmak zordur; bir sabah uyandıklarında kanun hükmündeki kararnamelerle, genelgelerle, darbelerle kozmosun yapısı değişmiş olabilir ve içlerinde de bu düzenlemelere denk düşen değişimleri yapmaları gerekir. Tuhaf olan, kozmozun mikrosunu oluşturanların bir parça düzen için tüm bunlara katlanmaları: “Tek istediğimiz, kendimizi kaostan korumak için bir parçacık düzen” (Deleuze). Hazır yapım bir kozmosa yerleşmek, kozmosun yaratıcısına boyun eğmeyi gerektirir. *** Kozmos terimini ilk kez kullanan Pitagoras’tır. Sayıların, evrenin yapıtaşları olduklarını, parça ile bütün arasındaki orantılı ilişkilerin kozmosu oluşturduğunu söylüyordu. Evren güzeldi, çünkü sayılardan doğmuştu. Kozmos ile kozmetik sözcükleri akrabadır. Her ikisi de düzene sokmak anlamına gelen Yunanca ‘kosmein’ fiilinden türemiş. Bir kadının kendine çekidüzen vermesi, süslenmesi; savaş için birliklerin hazırlanması, savaş düzenine geçilmesi, hükümet ya da rejim kurulması gibi anlamları da var. Modern dillere dâhil olması ise 19’uncu yüzyıla rastlıyor; coğrafyacı Alexander von Humboldt, evrenin ve dünyanın yapısı üzerine yazdığı, farklı disiplinleri bir araya getirerek bütünsel bir yaklaşım benimsediği yapıtına ‘Kosmos’ adını vermesiyle birlikte bu sözcük dolaşıma giriyor. Evrenin içkin kozmosunu, iktidarların aşkın kozmosuyla karıştırmamak gerek. Kozmos modern düşünceye dâhil edilse de kaosla ile birlikte hâlâ mitsel tınılar taşır bünyesinde; tanrıların yeryüzündeki temsilcilerinin kaosu alt edip düzen inşa ettikleri zamanları; Mardukları, Firavunları, Tanrı kralları. Ve ne zaman biri, bedenleri bir araya getirerek bir kozmos yaratmaya kalkışsa, mutlaka dehşetiyle birlikte gelir. Dehşet olmadan kozmosunu yaratamaz çünkü. Kozmos dehşetten doğmuştur. *** Despot, yarattığı kozmosa “dehşetli güzel” diyecek ve seyrederken estetik haz alacaktır haliyle. Aynı kozmos, mikrokozmoslar için içinde acı çektikleri bir hapishanedir. Fakat her nasılsa fazladan bir olay gerçekleşir ve mikrokozmosların içleri içlerine sığmaz olur ve taşar. Mikro formların kabukları çatlamış, duvarlar yıkılmıştır: “Fazladan gerçekleşen bir olay yüzünden gerçekliğin bir anda kabından taşıvermesi. Her yana uzanan duyargalar... karanlık oyuklar... sapmalar... anaforlar” (Gombrowicz, Kosmos, Can). Fazladan gerçekleşen bir olay, kabına sığmayan hayattır. Hayat, mikrokozmoslarda taşmaya başlar önce ve dalga dalga yayılır. Ve yeni birleşmelerle kendi kozmosunu yaratır. Despotik bir kozmosta fazladan bir olay gerçekleşmişse, insan bir mikrokaostur; hayatın, kabına sığmayan kudreti. Hayat kendi estetiğini gerçekleştirdiğinde, artık bizim için kozmostan keyif alma vaktidir. Kişisel müzik tarihimden notlar
Mayıs, ilginç bir ay. Umutlarla karamsarlıkların yaşam ile ölümün harmanlandığı bir ay. 1 Mayıs’ı -her türlü baskıya rağmen- kutladığımız, 6 Mayıs’ta Deniz Gezmiş, Yusuf Aslan, Hüseyin İnan’ ı andığımız, her Mayıs ayının ikinci pazarında annelerimizi hatırladığımız, 19 Mayıs’ta Gençlik ve Spor Bayramı’nı kutladığımız, 27 Mayıs Anayasa ve Hürriyet Bayramı’nı ise tamamen sildiğimiz bir ay. Yıllar önce bir mayıs ayında -sanırım 1974- Bodrum’da Azmakbaşı’na doğru yürürken o güne kadar hiç duymadığım bir ses ve şarkıyla karşılaştım. Durup biraz dinledim, sonra sokağın hemen yanındaki ufak bir büfeye doğru yürüdüm. Zira oradan geliyordu ses. Bir şarkı iki şarkı daha derken tüm albümü dinlemiş oldum o küçük dükkânda. Bülent Ortaçgil’in “Benimle Oynar mısın” efsanesiyle ilk tanışmam orada olmuştu. Bir sene sonra ise Ses Dergisi’nin Spor ve Sergi Sarayı’nda -şimdiki Lütfi Kırdar Kongre Merkezi- yapılacak Liselerarası Ses Yarışması’na 50. Yıl Yeşilköy Lisesi’ni temsilen katılacaktım ama bir türlü sesime uygun bir şarkı bulamıyordum. Yanlış hatırlamıyorsam İzmir Televizyonu’nun hazırladığı bir hafta sonu eğlence programında sakallı uzun saçlı bir şarkıcı çok güzel bir şarkı söylüyordu. Özellikle sözleri çok çarpıcıydı “Dalıp gidiyor gözlerim denizlere/ kimi görsem biraz sana benziyor/ seni hatırlatıyor / şu bulut şu gökyüzü/ şu kayalıkları döven deniz/ Şu hüzünlü melodi şu napoliten şarkı/ bir zamanlar beraber dinlediğimiz…” Bir baktım şarkının bestesi Ercan Yenal’a sıkı durun şiiri ise Ümit Yaşar Oğuzcan’a ait. O yıllarda şarkılarımıza hoyratça davranılmazdı. Ekranın altında mutlaka söz ve müziği kime aitse o belirtilirdi. Yani eser sahibinin aslında kanunda da yeri olan “manevi hakları”na saygı duyulurdu. “Unutamıyorum” da hayatımdaki en özel şarkılardan biridir. Burhan Şeşen’in Eskişehir’de üniversite okurken okulla gittiği Marmaris gezisinden bir kare. (1978) KÜÇÜK TURUNCU KASET Altmışlı yılların sonlarında ise Ankara’da ağabeyimle sürekli polis radyosu dinlerdik. O zamanlar sadece TRT ve Polis radyosu var. TRT’de de müzik denetimi olduğu için sevdiğimiz birçok şarkıyı dinleyemiyorduk. O yüzden polis radyosuyla geçiyordu günlerimiz. Orada da Hakkı Bulut o kadar çok çalıyordu ki. Neredeyse bütün şarkılarını ezbere biliyorduk. Benim o zamanki favorim “Ben buyum” idi. Yine o yıllarda bizdeki müzik hevesini görüp sadece polis radyosu dinlediğimizi gören mahallemizin Beşir ağabeyi bize küçük turuncu bir kaset vermişti. O yıllardan bugüne kadar hiç bıkmadan dinlediğim iki şarkıyla da bu sayede tanışmıştım. Cat Stevens’tan “How Can I Tell You” ve Pink Floyd’dan “Arnold Layne”. 1971 yılında ise amca İlhan Şeşen’in ilk 45liği’ “Dua” da tertemiz düzenlemesi, içten sözleri ve yorumuyla belki de müzisyen olmamın kapısını açmıştı. İstanbul’a taşındıktan sonra da ilk platonik aşkı yaşadıktan sonra benim Erkin Koray ile tanışmam ne Esterabim ne de Fesuphanallah ile olmuştu. Karşılıksız aşkım karşı apartmanın en üst katında benden yaşça büyük bir kız olunca doğal olarak Erkin Baba’nın “Komşu Kızı” diğer şarkılarını sollayıp geçmişti. ÜÇ FİDAN’IN ANISINA Sonrasında 1975 Eurovision şarkı yarışmasında sözleri Mehmet Teoman’a bestesi Cahit Oben’e ait ve Cahit Oben’in seslendirdiği “Özlenen Sevgi” unutulmazlarım arasına girmişti. Tabii ki sevdiğim şarkılar bunlarla sınırlı değil. Ben bugün kişisel tarihimde dünyamı ve beni etkileyen şarkıları paylaşmak istedim. Son olarak da Zülfü Livaneli’den “Şarkışla”, Mazlum Çimen’den “Aşk Olsun”, Sevinç Eratalay’dan “Ankara’dan Bir Haber Var” ve Hüsnü Arkan’dan “5 Mayıs” hayatlarının baharında idam edilen Üç Fidan’ın anısına gitsin. Halit Çelenk Hukuk Ödülleri, çevrimiçi törenle sahiplerine ulaştı
Haber Merkezi Halit Çelenk Hukuk Ödülleri sahiplerine verildi. Salgın önlemleri nedeniyle çevrimiçi yapılan tören, Özlem Şen Abay’ın sunumuyla gerçekleşti. 2021 yılı Halit Çelenk Hukuk Ödülü BirGün yazarı olan Aziz Çelik’in editörlüğünü yaptığı “DİSK TARİHİ Kuruluş-Direniş-Varoluş, 1. Cilt (1967-1975)” isimli kitaba verildi. Akademik Destek Ödülü ise iki eser arasında paylaşıldı.Burak Yücekaya “Hukukun Piyasalaşma Uğrağı Olarak Alternatif Uyuşmazlık Çözüm Yöntemleri ve Arabuluculuk Kurumu” makalesiyle, Melike Orçin da“Avrupa İnsan Hakları Hukuku ve Türk Hukukunda Tutuklu ve Hükümlülerin Dış Dünya ile İletişim Kurma Hakkı” eseriyle ödüle layık görüldü. Seçici Kurul Teşvik Ödülü’nü “Sanatın Mülkiyeti” makalesiyle Volkan Bora Uğur aldı. ÇELENK HUKUKSUZLUĞA KARŞI HEP BİR KUTUP YILDIZIYDI Hukuk ödülünü alan Disk Tarihi kitabı Editörü Aziz Çelik şu ifadeleri kullandı: “5 Mayıs Halit Çelenk’in onuncu ölüm yıl dönümünde onu bir kez daha saygıyla anıyorum. 6 Mayıs da Deniz Gezmiş, Yusuf Aslan ve Hüseyin İnan’ın 49’uncu yıl dönümü onları da saygıyla anıyorum. Halit Çelenk tüm haksızlığa uğrayan ezilen, sömrülen, işçilerin, öğrencilerin aydınların yanında oldu. Hukuksuzluğa karşı hep bir kutup yıldızıydı. Bizim kitabımız bir emek tarihi kitabı. Bir hak mücadelesi kitabı. Dolaysıyla hukuk tarihi kitabı olarak da okunabilir. İnançlı bir devrimcinin adına verilen bu ödülü almaktan gurur duyuyoruz.” Ayrıca Çelik, kitabın üç cilt olacağını belirtti. DİSK TARİHİ AYNI ZAMANDA İŞÇİ SINIFININ MÜCADELE TARİHİ Çelenk’i ve üç fidanı saygıyla anarak sözüne başlayan DİSK Genel Başkanı Arzu Çerkezoğlu, "Çelenk hiç kuşkusuz bir devrimci bir mücadele insanı. Bu ödüle DİSK çatısı altında yürütülen çalışmanın alması bir onur. DİSK tarihini anlattığımız kollektif bir çalışmanın ürünü olan bir eser ortaya çıktı. DİSK’in tarihi aynı zamanda işçi sınıfının mücadele tarihi” diye konuştu. KarmaDrama'da mayıs ayı programı: Kuzguncuk Sanat Tiyatrosu ve Gündoğarken sanatseverlerle buluşacak
2009 yılında kurulan, 2014 yılından beri Kadıköy’de sahneye dönüştürülen KarmaDrama, etkinliklerle mayıs ayında da sanatseverlerle buluşacak. KarmaDrama'nın etkinlikleri mayıs ayında sahnede fiziksel olarak buluşulamayan günlerde çevrimiçi yayınla KarmaDrama Online üzerinden evlerinize geliyor. 10 Mayıs 2021 Pazartesi günü saat 21.00’de Kuzguncuk Sanat Tiyatrosu, 'Masal Bahane' adlı müzikli gösterisiyle her yaşa uygun masallarla izleyicilerle buluşacak. 14 Mayıs 2021 Cuma saat 21.00’de ise Gündoğarken, 'Hâl ve Gidiş' adında yeni sahne performanslarıyla dinleyicilerle buluşacak. Mayıs ayının devamında ve daha sonraki aylarda da etkinliklerine hem kendi sahnesinde seyircisiyle yüz yüze hem de canlı ve bant yayınlarıyla devam edecek olan KarmaDrama; söyleşiler, oyunlar, konserler ve etkinliklerle sanatseverlerin karşısına çıkacak. NİSANDA GÜNDOĞARKEN VE ERDAL GÜNEY SAHNE ALDI KarmaDrama'da nisan ayında, Türkiye müzik tarihinin yaşayan temel taşlarından Gündoğarken canlı yayında ilk misafiri oldu. Türkiye’nin unutulmaz dizi müziklerine ve çok sayıda albüme imza atan Erdal Güney ve Forantası geçtiğimiz günlerde canlı yayında seyircisiyle buluştu. YAYINLAR YOUTUBE HESABINDAN YAPILIYOR KarmaDrama’nın etkinliklerinden haberdar olmak ve bilet almak için; www.karmadramaonline.com adresini ziyaret edebilirsiniz. Yayınları izlemek ve etkinliklerden anında haberdar olmak içinse topluluğun @karmadramasahne adıyla yer aldığı kendi YouTube kanalına abone olabilirsiniz. Netflix, yaz döneminde yayınlanacak filmleri açıkladı
Dijital yayın platformu Netflix, bu yaz kullanıcılarına sunacağı yeni içerikleri duyurdu. Netflix'in yeni içerikleri arasında "Ölüler Ordusu", "Trol Avcıları: Titanlar Yükseliyor" ve "Delidolu 3" gibi birçok film yer alıyor. Yaz boyu seyredilebilecek bütün filmlerin yayın tarihleri ise şöyle: Yarın "Canavar Harmon", 12 Mayıs'ta "Oksijen", 14 Mayıs'ta "Penceredeki Kadın", 21 Mayıs'ta "Ölüler Ordusu", 26 Mayıs'ta "Baggio: İlahi At Kuyruğu" ve "Ghost Lab", 27 Mayıs'ta "Mavi Mucize", 2 Haziran'da "Carnaval", 9 Haziran'da "Awake", 11 Haziran'da "Sihirli Ejder" ve "Kaykaycı Kız", 18 Haziran'da "Bir Eksik" ve "Zordur Bu Dünya", 23 Haziran'da "Kimsin Sen?", 25 Haziran'da "The Ice Road", 30 Haziran'da "America: The Motion Picture", 29 Temmuz'da "Tek Çare Aşk", 30 Temmuz'da "Emekli Ajan", 11 Ağustos'ta "Delidolu 3", 20 Ağustos'ta "Sweet Girl", 27 Ağustos'ta "He's All That" Ayrıca haziran ayında "The House Of Flowers: The Movie (La Casa De Las Flores: La Pelicula) Beckett", temmuzda "Kızıl Kökler", "Trol Avcıları: Titanlar Yükseliyor" ve "Sevgilimden Son Mektup", ağustosta ise "Beckett" adlı film, Netflix abonelerinin beğenisine sunulacak. 17. İstanbul Bienali sergileri 2022'ye ertelendi
Yönetmen Azra Deniz Okyay: Filmin nefesine ihtiyacımız var
Murat Tırpan Venedik, Varşova, Kazablanka ve Antalya film festivallerinden ödülle dönen Azra Deniz Okyay’ın ilk uzun metrajlı fimi Hayaletler, MUBİ’de gösterime girdi. Film, elektriğin saatlerce kesik olduğu bir günde yolları kesişen dört insanın hayatına odaklanıyor. Hiphop dansçısı olmanın hayalini kuran Didem, kentsel dönüşüm fırsatçısı Raşit, belediyede temizlik görevlisi olarak çalışan İffet ve mahallede yaşayan çocuklara gönüllü dersler veren Ela’nın iç içe geçmiş hayatlarından bir kesit sunarken kentsel dönüşüm, muhafazakârlaşma ve kadın meselelerini tartışmaya açıyor. Filmin yönetmeni Azra Deniz Okyay ile konuştuk. ► Hayaletler’de çoklu bir bakış açısı var, birçok karakter, hikâye ve mesele barındırıyor. Bunu tercih etmenizin nedeni nedir? Bu bilinçli bir tercihti elbette. Ben kendi jenerasyonumda beni etkileyen, dışarı baktığımda beni boğan farklı durumları, bir kadın olarak özellikle birkaç duyguyu bir arada içeren bir bakış açısını kullanmak zorundaydım. Bu tür bir bakışı başkaları kullanmıyorsa bence bu bir eksikliktir. Kalıplar içerisinde yaşamamaya çalışan biri olarak beni bile zorlayan bir ülkede yaşıyorum. Filmde gördüğümüz küçük kesit aslında hepimizin deneyimledikleri. Bazı eleştiriler alabileceğimi düşündüm ama bu beni korkutmuyor. Bazı şeylerin ifade edilemediği bir ortamda bir yönetmen ve senarist olarak hissettiklerimi ortaya koymam gerekiyordu.  ► Aslında küçük kesit diyorsunuz ama kurduğunuz mikro evren, ülkeye dair tüm dertlerimizi ortaya koyuyor. Büyük bir tablonun parçası bunlar. Ben kendi adıma bir meseleden yola çıktığımda diyelim ki bu İstanbul Sözleşmesi olsun, bunun bağlı olduğu bir domino etkisi var, hepsi birbirine bağlı. Bunların hepsinin ifade edilmesine gerek vardı demek ki. Küçük bir kesit diyorum çünkü soruları daha yeni yeni sormaya başlıyoruz. Çok şey eksik, sinemamızda da böyle bu. Daha çok şeyle yüzleşmemiz gerekiyor. Bütün bu çok şey bende tek bir duyguya tekabül ediyor, birleşiyor. Ben neye bakıyorum, bir sanatçı olarak ne görüyorum bunun üzerine gidiyorum. ► Sinemamızdan bahsettiniz ya, gerçekten de birçok işten farklı bir yerde duran bir film yaptınız. Bu tür işler az yapılıyor. Evet sinemamızda ne yazık ki zaman zaman artan bir tekrar duygusu var. Bazen aynı ya da sınırlı kavramlar üzerine yapılan sinema filmlerini izliyoruz. Genel anlamda çerçevenin bir tık daha büyütülmesi gerekiyor, özellikle bu dönemde. Bende yaşadıklarımdan ortaya çıkan bir tortu var ve hep bunu ortaya koyuyorum. Mesela dinamik bir kamera görüyorlar, bazılarına alışılmadık geliyor ama işte bu bile duygularımı doğru anlattığımı gösteriyor. Biz bir şeyleri ifade etmezsek bunların hiç konuşulmayacağı bir dönemde yaşıyoruz. Ben filmimdeki biçimi on beş senedir yaptığım mesleğimden öğrendim. Kurgusunu ve senaryosunu da yazdım ve orada biraz başımızın dönmesi gerektiğini de düşünüyorum, çünkü gerçek böyle. ► Filmin biçiminin de o mahallelerdeki insanların ruh haline denk geldiğini düşünüyorsunuz sanırım. Evet kesinlikle öyle. Ben bazı şeyleri filme koyup koymamakta hiç tereddüt etmedim, hayatımdaydı bunlar zaten benim. “Korospular”dan tutun da Sulukule’deki kentsel dönüşüme kadar… Ben yirmi senedir yakın bir şekilde yaşadım bunları. Ben bununla büyüdüm. Dolayısıyla bunların iç içe geçmesi son derece normal. Senaryo ve biçim burada birleşiyor. Perspektifi büyütmekten yanayım. Sosyoloji, ekonomi, kadın meselesi bütün bunları bilmek ve hissetmek lazım. Böyle bakarak ben Sucular mahallesini bir mikrokosmos olarak gösterip aslında büyük bir perspektifi yakaladığımı düşünüyorum.  KENTSEL DÖNÜŞÜM DOMİNONUN PARÇASI  ► Son dönemde kadınların sorunları, kentsel dönüşüm gibi konular hakkında az da olsa bazı örnekler görmeye başladık. Ben Sulukule’yi biliyorum, Babam İsmet Okyay, Mücella Yapıcı ile orayı kurtarmaya çalıştılar. Kısa bir belgesel de yaptım. Öte yandan bir ülkenin nasıl metaforik bir şekilde çöktüğünü başka ülke sinemalarında da görüyoruz. Still Life gibi bir filmde de görmüştük mesela. Ben bir karakter olarak kullandım şehri, en önemlisi buydu. Bu bir dekor değildi, konuşuyordu ve sesi vardı şehrin. O sesin içinde protesto sesleri, iş makinaları, helikopterler de mevcuttu. Kentsel dönüşüm o domino etkisi içerisinde bir parça sadece. Tüm yapıyı görmek gerekiyor. ► Karakter dengesi değişti mi bu beş senelik süreçte? İlk başta İffet karakteri ilgimi çekmişti. Bir kadın neden Sulukule’de böyle yaşamayı tercih eder sorusuydu bu. Sulukule’de gördüm ki kadınlar sürekli form değiştirmek zorunda kalıyorlar. Filmin ilk isimlerinden biri de “Figuras”dı. Etimolog Erich Baumbach 1943’te Almanya’dan buraya sürgün ediliyor ve bu kelimeyi üretiyor, değişen karakter demek. Benim de ilgimi çeken buydu, İffet neden öyle değişiyor, Didem değişiyor; Raşit’in eskiden mahalleli olsa da nasıl değiştiği, hatta Ela’nın da değişmesi... Değişen karakterlere ilgi duydum ve o insanlarla empati kurdum. ► Filmin sonunu umutlu bitiriyorsunuz. Evet öyle, aslında bu gayet ütopik bir resim. O küçücük ışık bile çok önemli. Dünyanın hiçbir yerinde bir kadın Norveç’te bile olsa tek başına dans edemeyebilir. İyi ki de o sonu seçmişim çünkü biz bu tür şeyler yapmadığımız takdirde kimse bize söz vermiyor. Bunu alıp tam da ortaya koymamız gerekiyor. Film hareket eden, nefes alan bir şey ve bu nefese ihtiyaç var. “Beni kör kuyularda merdivensiz bıraktın”
Brecht’in gazete kupürlerinden ve görgü tanıklarının ifadelerinden yola çıkarak kaleme aldığı “Faşizmin Korku ve Sefaleti” bize ne kadar tanıdık. Özellikle de “Muhbir” epizodu… İnsanların birbirine muazzam derecede güvensizlik ağı içinde olduğu bir toplumdan izler sunulurken komşu komşuyu gözünü kırpmadan ihbar ediyor. Öğretmen korkudan karşı olduğu düşünceleri bile öğretmeye razı oluyor; üstüne bir de eşiyle Nasyonal Sosyalist Parti’ye destek konuşması yapıyor. Hem de Nasyonal Sosyalist Parti’yle uzaktan yakından alakası olmadığı halde... Eski dostla düşman hukuku içine giriyor: “Bilmem kimin karısı Yahudi’ymiş? Aman görüşmeyelim,” duygusu hemen ön plana çıkıyor. Böylece Yahudileri gaz odalarına gönderen süreci hazırlayan sözde ‘adalet’ yeniden tanımlanıyor. İlk zehirli tohumu atma eylemi toplumun en çekirdeğinden, aileden başlıyor. Bir süre sonra değil hizmetçiden kendi evlatlarından bile korkar hale geliyorlar. Yalnızca çikolata almaya gitmiş çocuklarından şüphelenmelerinin sebebi, Hitler’in yasa ile on dört - on altı yaş arası gençlerin gitmesini zorunlu kıldığı Gençlik Örgütü’nde öğretilenler... Her an eve kendilerini tutuklamak üzere birilerinin geleceğinden öylesine korkuyorlar ki, adam göstermelik olarak gamalı haçı boynuna takmak zorunda kalıyor. *** Nazi Almanyasında hiçbir şey olmuyormuş gibi hayatına devam edenler ile bizzat o baskı ve kontrolün şatafatına katılan sıradan insanlardı. Bu sayede rejim toplumda böylesine ağır bir egemenlik kurabildi. Ve yukarıdan aşağıya her biriminin üzerinde bu kadar etkili oluverdi. İhbar sistemi faşizmin iktidarının boşluk bırakmadan nüfuz etmesinde en önemli araçlardan biriydi. *** ‘Muhbir’lik mekanizmasının salgın hastalık gibi yayıldığı dönemlerde imzasız mektuplar havada uçuşur, sosyal medya adresleri taranır, sanat kurumlarından pazar yerlerine kadar muhalif avına çıkılır. Büyük resimde korku atmosferinin yarattığı uçsuz bucaksız bir ruh sefaleti vardır aslında. Paramparça olmuş, birbirini yaralamış, kanlarıyla beslenmiş gözleri, insanlar topluluğunu etkiler. Geriye derin bir medeniyet kaybı kalır. “Maço” ve “ataerkil” bir tavırla bir anda kendini “isimsiz kahramanlar” olarak tanımlayanlar ellerine verilen gücü olabildiğince geniş kullanmanın yolunu tutar. Çünkü, liderleri büyük adamın böyle bir muhbirlik hikâyesinden memnun olacağına dair kutsal olarak nitelendirdikleri bir inanış içindedirler. Dünyanın her yerinde, özellikle de “demokrat” tanımlanan ülkelerde nasılsa “şikâyet hattı” vardır. Bunu kullanmanın yolu ise sonuna kadar açık olmalıdır. Oysa muhbirlik mekanizması, basit bir şikâyet edimi ile örtüşmez: Birinin evine hırsız girdiğini gördüğünde hemen şikâyet hattına bildirirsin. Ortada bin yıllardır belli olan bir “suç” vardır. Ama kişinin hali hazırda her yerde satılan bir kitabı ya da gazeteyi okuduğunu şikâyet hattına bildirmek bambaşka bir ruh halini gösterir bize. Burada tanrıya karşı sorumluluğunu yerine getirmeye çalışan itaatkar bir köle vardır: Saldırgan ruhunu böylece kontrol altında tutmaya çalışır. Bunun yaygınlaştığı toplumlarda çürüme ise had safhadadır. İhbar eden için yaşanan haz çok büyüktür. İhbar edilen için kendisine yapılan olmadık bir suç isnadını temizleme yarışına dönüşür. Kendi yaşamsal yönelimi artık tehdit altındadır. Kör kuyularda salınmakta, merdivensiz kalmaktadır. Böylece herkes yaralanır. İhbarcının ruhu zaten karanlıktadır, kör kuyulardadır; ihbar edilen üstüne olmadık bir şey yapıştırıldığı için yeni düşmüştür cendereye. Böyle böyle hayat acılarla sürer sürmesine de ihbarın değişik çeşitleri vardır. İhbar edilene, üstüne bir de, “Sen kendi kendini ihbar ettin”, demek bize has bir şey olmalı. Bunu Brecht bile yazamazdı! Netflix, yaz döneminde izleyiciyle buluşacak yapımları duyurdu
Şirketten yapılan açıklamaya göre, "Ölüler Ordusu", "Trol Avcıları: Titanlar Yükseliyor" ve "Delidolu 3", bu yaz Netflix'te olacak. "Korku Sokağı Üçlemesi", "Bob Ross: Küçük Mutlu Ağaçların Ressamı", "Gürültü Ailesi" ve "Vıvo" da bu yaz dönemi izleyiciyle buluşacak yapımlar arasında yer alıyor. Yaz boyunca yeni filmler her hafta izleyicilerle buluşmaya devam edecek. Gösterime girecek yeni filmler ve tarihleri şöyle: MAYIS ► Canavar Harmon: 7 Mayıs 2021 ► Oksijen: 12 Mayıs 2021 ► Penceredeki Kadın: 14 Mayıs 2021 ► Ölüler Ordusu: 21 Mayıs 2021 ► Baggio: İlahi At Kuyruğu: 26 Mayıs 2021 ► Ghost Lab: 26 Mayıs 2021 ► Mavi Mucize: 27 Mayıs 2021 HAZİRAN ► Carnaval: 2 Haziran 2021 ► Awake: 9 Haziran 2021 ► Sihirli Ejder: 11 Haziran 2021 ► Kaykaycı Kız: 11 Haziran 2021 ► Bir Eksik: 18 Haziran 2021 ►Zordur Bu Dünya: 18 Haziran 2021 ► Kimsin Sen: 23 Haziran 2021 ► The Ice Road: 25 Haziran 2021 ► Amerıca: The Motion Picture: 30 Haziran 2021 ► The House Of Flowers: The Movie TEMMUZ ► Tek Çare Aşk: 29 Temmuz 2021 ► Emekli Ajan: 30 Temmuz 2021 ► Kızıl Gökler ► Trol Avcıları: Titanlar Yükseliyor ► Sevgilimden Son Mektup AĞUSTOS ► Delidolu 3: 11 Ağustos 2021 ► Sweet Girl: 20 Ağustos 2021 ► He’s All That: 27 Ağustos 2021 ► Beckett Müzik emekçileri: Çığlığımızı duyun
Cihangir Köroğlu CovId-19’un dünyada ve ülkemizde ağır izler bıraktığı bir yılı geride bıraktık. Maalesef ki uygulanan eksik politikalar sayesinde tablo giderek daha da ağırlaşıyor. Ülkemizde salgın başladığı günden itibaren devlet politikaları, salgının yıkıcılığını azaltmaktan öte ibreyi daha da yukarı çıkaran bir vaziyette. Müzik sektörü de bu durumdan en fazla etkilenen alanlardan bir tanesi. Var olan sorunların pandemiyle birlikte daha da görünür olduğu müzik sektörünün yarası git gide daha da derinleşiyor. Sektördeki emekçilerin örgütlü hareket edememeleri de en bariz problemdi. Öte yandan “Ekonomik destek paketlerinden” hakkını alamayan müzik emekçileri, bir yanıyla kendi haline bırakıldı. Çığlığını duyurmaya çalışan müzik emekçileri acil eylem çağrısının uygulanması gerektiğini belirterek “Diğer sektörlerde uygulanan mali disiplin ve çalışma haklarının kanunlarla düzenlenmiş standartlara getirilmesi gerekiyor” diyor.  Müzisyen Deniz Tekin, Sony Müzik Genel Müdürü Özden Bora, Volkswagen Arena ve Babylon gibi konser mekanlarının işletme görevini yapan Pozitif Organizasyon’dan Ayşegül Mumcuoğlu, Median Müzik Edisyon Genel Müdürü Ali Coşar, ayrıca İlhan Şeşen’in de menajerliğini yapan menajer Erman Aksoylu ile konuştuk. Sözü müzik sektörünün farklı kesimlerinden temsilcilere bırakalım.  Ne sigorta ne iş güvencesi ne iş güvenliği Pandemiyle geçen son bir yıl için, gelen konser yasaklarıyla müzisyenlerin gelirinin sadece çevrimiçi konserler ve kayıtlardan elde edildiğini belirten Deniz Tekin, sektörün tüm çalışanlarının ciddi sıkıntılar yaşadığını belirtti. Müzik emekçilerinin önceden olduğu gibi yine en az akla gelen kişiler olduğunu söyleyen Tekin yaşananları şöyle özetledi: “Pandemi sürecinde gelen bir mailde bir proje üretmemiz ve kabul almamız durumunda aylık bin lira destek bağlanacağı söylendi, hakaret gibi. Ki bu da sadece müzisyenlere yönelik. Kültür Bakanı da tüm bunların üstüne “vergi mi veriyorlar ki yardım edelim” minvalinde bir şeyler söyledi. Mesam’a bildirilen bir konserden yüzde 40 oranında vergi kesiliyor, bizim tamamen kuralına uygun iş yapabilmemiz ve aynı anda kendimiz ve ekibimizin hakkı olan kazancı sağlayabilmemiz için normal konser kaşemizin yüzde 150-200’ü gibi bir miktar belirtmemiz gerekiyor, ki zaten tamamen ana akıma yönelik ve yüksek miktarlarla çalışan insanlar değiliz. Bu şekilde de konser mekânları kazanç sağlayamayacakları için bu kaşelerle çalışmaya gönüllü olmazlar. Endüstrinin genelgeçer işleyişi bu yönde olduğu için herkes bu şekilde çalışmak durumunda, sigorta yok, iş güvencesi yok, iş güvenliği yok.’’  Kırmızı alarm seviyesini çoktan geçtik Pandemiyi ekonomik, psikolojik ve sosyolojik boyutlarıyla ele alındığında geri dönüşünün de zorlayıcı etkenlerle dolu olduğunu gördüklerini belirten Sony Müzik Genel Müdürü Özden Bora zaten yakın geçmişte sektörün çok parlak ve tatmin edici dönemlerden geçmediğini anlattı. Bora, “Sektör ve çalışanları kredi, avans ve borç üzerine dönerken son 1 yılda 0 gelirle daha da borçlu hale geldi. Maalesef intiharlara varan acı kayıplar yaşadık. Bir süre daha devam edeceği belli olan bu zor dönemi doğru yönetebilmek ve daha da dönülmez kayıplar yaşamamak için acil eylem çağrısı uygulanmalı” diye konuştu. “Kırmızı alarm seviyesini çoktan geçtik” diyen Bora, çözümün ancak uzun vadeli genel bir politika ile mümkün olabileceğini söylüyor ve ekliyor: “Öncelikli olarak tüm sektör çalışanlarının başta sağlık ve sigorta olmak üzere tüm sosyal haklarının güvence altına alınacağı bir yapı ve emeklilik sistemi düzeni oturtulmalı. Düzenli fonlar kurulmalı ve doğru şekilde yönetilmeli.’’  Destek, yardım kategorisine indirildi Dünya genelindeki dijital müzik eğilimine paralel olarak plak şirketlerinin bu süreçten fazla etkilenmediğini söyleyen Median Müzik Edisyon’un Genel Müdürü Ali Coşar, pandeminin yarattığı ‘’mağdurlar hiyerarşisinin’’ en tepesinde hayatını sahneden kazanan eşlikçi müzisyenler ve yorumcu sanatçıların yer aldığını belirtti. Türkiye’de desteğin “yardım” kategorisine indirildiğini belirten Coşar, destek taleplerinin muhatabının sosyal devlet olması gerektiğini savunuyor. Coşar, “İnsanlar destek alabilmek için çektikleri videolar ile “sanatçı” olup olmadıklarını kanıtlamaya çalıştı. Sonuç olarak, Aralık 2020 sonuna kadar müzik meslek birliklerine ve sendikalara 37 bin, Yunus Emre Enstitüsü’ne 13 bin kişi başvurdu. Yaklaşık 50 bin müzsiyene 4 ay kadar biner liralık destek yapıldı. Canlı müzik sektörünün diğer aktörleri bu yardımlardan yararlanamadı’’ diye konuştu.  Yerel ve yerli odakta olmalı Bu bir yıllık süre içerisinde, büyük mekanların iflasın eşiğine geldiğini, küçük mekanların ise kurtulamadığını belirten Pozitif Organizasyon’un Genel Müdür Yardımcısı Ayşegül Mumcuoğlu, kitleleri dijital ortamda bir araya getirmeye çalıştıklarını söyledi. Mumcuoğlu, yeni normale dönüşün aşılama hızındaki yavaşlık ve ülkeler arasındaki virüsü yönetme politikalarının farklılığıdan dolayı belirsizliğini sürdüğünü belirtti.  Mumcuoğlu, sözlerini şöyle sürdürdü: “Müzisyenlerin evlerinden canlı yayın çabasına daha sonra markalar destek olmaya çalışsa da bu konserler sponsorluklar dışında ücretsiz oluyor. Yeni sürecin getireceği sorunları azaltmak için kapsamlı bir devlet desteği ile beraber biletleme, sponsorluk gibi deneyimlerin yeni sürece uygun şekillenmesini bekliyoruz. Yereli ve yerliyi odağına alan programlarla birlikte, kültür sanat sektörüne gelecek yardımların arttırılması ve sektörü sağlamlaştırmak adına atılacak adımlar için sektörel birlikteliğin sağlanması en önemli kısımlar.’’  Çalışma hakları yapılanmalı Her zaman önce müziğin susturulmasından yakınan menajer Erman Aksoylu, “Bizler toplumu ilgilendiren diğer tüm üzücü hadiselerde yaşamaya maalesef alıştığımız gibi pandemi ilan edilir edilmez de ilk ve en fazla etkilenen sektör olduk’’ diyor ve ekliyor: “Fakat bu sefer sürenin belirsizliği durumu içinden daha da çıkılmaz bir hale soktu. Bu nedenle sektöre tüm emek verenler olarak tahmin bile edemeyeceğimiz kadar zor bir yıl yaşadık.’’ Devlet desteğinin yetersizliğinin altını çizen Aksoylu, sözlerini şöyle sonlandırdı: “Sektörümüzdeki büyük bir çoğunluğu sosyal güvencesiz olarak çalışıyor. Hükümet zaten sorumluluktan kaçabileceği her noktayı değerlendirmek istediği için, bu husus daha olumsuz bir tablonun ortaya çıkmasına neden oldu. Gelecekte pandemi dönemini milat sayarak tüm diğer sektörlerde uygulanan mali disiplin ve çalışma haklarının kanunlarla düzenlenmiş standartlara getirilmesi gerekiyor. Ancak bu sayede gerçek sektör dinamiklerine kavuşabilir ve bu tarz badireleri daha az hasarla atlatabiliriz. Bu noktada sanatçılarımıza ve onları yönlendirebilen bizlere büyük bir görev düşüyor.”  Oyuncu Damla Sönmez'den Hürriyet'e: Röportajı okuyup başlığı öyle koysanız keşke
Re Touch Mag dergisinin yeni sayısına kapak olan oyuncu Damla Sönmez, dergiye verdiği röportajı, 'Damla Sönmez: Oyunculuk için eğitim şart değil' başlığıyla yayınlayan Hürriyet gazetesine sosyal paylaşım sitesi Twitter'dan tepki gösterdi. Oyuncu Damla Sönmez, Re Touch Mag dergisinin yeni sayısına kapak oldu. Dergiye röportaj da veren Sönmez'e, "Çok ciddi bir tiyatro ve sanat eğitimine sahipsin. Sence eğitim şart mı?" sorusu yöneltildi. Sönmez, soruya şöyle yanıt verdi: "Benim eğitime yönlenmem hep meraktan. Sevdiğin bir mesleğin olduğunda, meslekle ilgili yeni şeyler öğrenmek angarya değil de eğlenceye dönüşüyor. Eğitim tabii ki hayatın her alanında önemli ama illa şu eğitim şart diye bir şey yok. Konservatuvar mezunu olmayan muazzam oyuncular var. Yurtdışında, yurtiçinde katıldığım birçok atölye bana başka başka yöntemler öğretti. Karakterle, hikayeyle karşılaştığımda en doğru ve katmanlı şekilde etlendirip kemiklendirebilmek için, var olan yollarımı çeşitlendirebilmek için önemli eğitim." Sönmez'in röportajının ilgili kısmını haber yapan Hürriyet gazetesi ise söz konusu haberde, "Damla Sönmez: Oyunculuk için eğitim şart değil" başlığını kullandı. Sönmez ise Hürriyet'in attığı başlığa tepki gösterdi. Twitter hesabından Hürriyet'in yaptığı haberi paylaşan Sönmez, "Selam. Yayınladığınız röportajı okuyup başlığı öyle koysanız keşke. Attığınız başlığın neredeyse tam tersi var içerikte çünkü haberiniz olsun. Sevgiler" ifadelerini kullandı. Selam. Yayınladığınız röportajı okuyup başlığı öyle koysanız keşke. Attığınız başlığın neredeyse tam tersi var içerikte çünkü haberiniz olsun. Sevgiler. @KelebekMag https://t.co/Jpw11eocRk Olmak ya da olmamak…
Olmak, günümüzde ne kadar da zor. En çok roman okurken fark ediyorum bunu. Roman karakterlerinin o tutarlı, başkalarından onay beklemeksizin var olabilmelerindeki cesareti düşündükçe… Günümüzde geçen bir romandaki karakterlerin ayırt edici özelliği, öncelikle onaylanma ihtiyacı duymaları olurdu muhtemelen. Kişinin gerçekte kim olduğuna dair sorgulamaları, inandığı değerlerin neler olduğu, özsaygısını nelerin sağladığı meselesi, bugün sanırım daha da öne çıkmış durumda. Sosyal medya da bu meseleyi daha da karmaşıklaştırdı. ONAYLANMA ARZUSU Peki ama ‘olmak’ neden bu kadar önemli? Olmak denilince ilk akla gelen kişi, varoluşçu düşünür Paul Tillich olsa gerek. ‘Olmak Cesareti’ adlı kitabı, oldukça esin verici bir çalışma. Rollo May başta olmak üzere pek çok düşünürü ve yazarı etkilemişti. Tillich, kitapta Spinoza’dan bahsettiği kısımda, “kendini onaylama” ile “başkalarına duyulan sevgi” arasındaki bağı gösterir, kendimizi onaylamadan başkalarını sevemeyeceğimizi. Olmak, kişinin kendisini onaylamasıdır, ama bu onaylama, Tillich’in yazdığı gibi, bütünüyle olumlamak anlamına gelmez: “Benliğin kendi vardır, ancak aynı zamanda kendisine ulaşmaya çalışır.” Yani kendisini onaylayan benlik, kendisini aşma cesareti gösterebildiği sürece var olabilecektir. Günümüzde ise çoğu kişi kendisini onaylamak için başkalarına ihtiyaç duyuyor. Temel güven duygumuzun gelişmeye başladığı bebeklik döneminde bu onay anlaşılır bir şey, ama sonrasında da sürekli olarak sevildiğimizi, varlığımızın tanındığını ve onaylandığını başkalarından beklemeye devam etmek, bu onay alınamadığında da değersiz hissetmek, kendilik-uyumu ve kendilik-sürekliliğinin bozulmasına neden olabiliyor. O onayı alma arzusuyla insanın kendisinden vazgeçmesi ve başkalarının beğenebileceği birine dönüşme arzusu, pek çok psikolojik meselenin nedenini oluşturuyor. Nancy McWilliams da, ‘Psikanalitik Tanı’ adlı kitabında, ‘onaylanma ihtiyacı’ ile ‘olmak’ arasındaki ilişkiye değinir ve terapistlerin son yıllarda ağırlıklı olarak bu yeni ‘tip’ rahatsızlıklarla karşılaştığından bahseder: “Bu kişiler, içsel bir yön duygusundan ve destek alabilecekleri, onlara bir yönelim sağlayacak değerlerden yoksundular ve terapiye hayatlarında bir anlam bulmak için geliyorlardı. Yüzeyde oldukça kendinden emin görünseler de, içlerinde kabul edilebilir, beğenilebilir veya değerli olduklarını onlara gös¬terecek sürekli bir onaylanma arayışı içindeydiler.” YENİ TİP HASTALAR Freud, teorisini geliştirirken bu yeni tip hastalıklardan haberdar değildi. Hatta Karen Horney de, ABD’de yaşamaya başladıktan sonra, Avrupa’da daha önce görmediği bu yeni ‘tip’ hastalıklarla karşılaştığını yazar, kim olduğundan, ne hissettiğinden ya da ne arzuladığından emin olmayan insanların yaşadığı… Horney, bunun nedeni olarak ortak kültürel değerlerin yokluğunu göstermişti. Farklı kültürlerden gelen insanlar birlikte çalışmak ve yaşamak zorundaydılar ve daha önceki kültürel referansları artık geçerli değildi. Sonradan gelen kuşaklar, bu referans çokluğu ve belirsizliği içinde kalmışlardı. Sonrasında, ABD’de görülen bu durum dünyaya yayıldı ve tüketim toplumu olarak tanımlanan yeni durumun bir sonucu olarak değerlendirildi. ‘Olmak’la ilgili bu sorun, narsisistik açıdan ele alındı ve varoluşçu ya da psikodinamik alanda çalışan terapistlerin geliştirdiği yeni yaklaşımlarla, danışanın kendiliğinin desteklenip onaylandığı teoriler ve terapi modelleri gelişti. Ama tam da bu noktada, bu defa da ‘olma’nın da yapıldığı, başka bir tür ‘sahte kendilik’ ihtimali ortaya çıktı. Rainer Funk’ın ‘Ben ve Biz’ adlı kitabında bahsettiği bu durum, sanki çok sakinmiş, yüce gönüllüymüş, düşünceliymiş gibi bir ‘olma’ halinin taklit edilerek tersine çevrildiği bir kişilik modeli de yaygınlaştı. Pandeminin iyice ağırlaştırdığı siyasi, ekonomik ve sosyal krizler yaşanırken, Deleuze’ün bir ihtiyaç olarak dile getirdiği “dünyaya inanma”nın yeni yollarını bulabilmek ve bütün bu krizlere karşı dayanıklı olabilmek için kendimizde ‘olmak cesareti’ni gösterebilmemiz, artık daha da önemli. Olmak, Paul Tillich’in de yazdığı gibi öncelikle bir cesaret. Cesaret ve güven olmaksızın, yaşamı sürdüremez ve dünyayla yeni bağlar kuramayız. İsmail Hakkı Demircioğlu'ndan İkizdere direnişine türkü: Karadeniz uşağı, asma başın aşağı
BIFED 2021’in başvuru süresi uzatıldı
Atiye dizisinin intihal davası: Yazar Eldener’in tedbir talebi reddedildi
Yazar Yonca Eldener'in "Yedi Uyananlar" romanının dijital bir platformda yayınlanan "Atiye" dizisinde izinsiz olarak kullanıldığı iddiasıyla OG Prodüksiyon Medya Şirketi'ne açtığı 92 bin liralık tazminat davasında tedbir talebi reddedildi. İstanbul 2. Fikri Sinai Haklar Hukuk Mahkemesi’nde görülen ilk duruşmada hâkim, davacı Yonca Eldener’in sunduğu dava dilekçesini inceledi. Duruşmada taraflar yer almadı. Davacı Eldener ayrıca mahkemeden dizinin dava süreci boyunca durdurulması için tedbir kararı talebinde de bulundu. Duruşma, davalı tarafın cevap dilekçesi sunması ve gerekli delillerin toplanması için ileri bir tarihe ertelendi. Mahkeme, Yonca Eldener’in tedbir talebini reddetti. NE OLMUŞTU? Yazar Yonca Eldener, mahkemeye sunduğu şikayet dilekçesinde, “Atiye'nin bir mağaraya inmesi ve halüsinasyonlar görmesi ve bilinçaltına yolculuk yapması gibi birçok fikir 'Yedi Uyananlar' adlı romanımdan alınmıştır. İntihali saptayan çok detaylı bir rapor hazırladık. Dizinin esin kaynağı olan Şengül Boydaşa ait 'Dünyanın Uyanışı' adlı romanın Atiye dizisiyle ilgisi yoktur” ifadelerine yer verdi. Eldener, Fikri Sinai Haklar Hukuk Mahkemesi’ne başvurarak davalı prodüksiyon şirketine telif hakkı ve haksız rekabete ilişkin 2 bin lira maddi tazminat, 90 bin lira ise manevi tazminat davası açtı. Daha önce Yazar Buket Uzuner ve yazar Şengül Boybaş, başrollerini Beren Saat, Melisa Şenolsun, Metin Akdülger ve Mehmet Günsür’ün paylaştığı Atiye dizisi ile ilgili aynı prodüksiyon şirketine dava açmıştı. Buket Uzuner’in 2015 yılında yayınladığı Toprak romanındaki Defne Kaman ve Umay Nine karakterleri, söz konusu dizide izinsiz kullanıldığı iddiasıyla, yazar Şengül Boybaş ise 'Dünyanın Uyanışı' adlı romanından esinlenilerek çekilen dizinin ön jeneriğinde, fragman, afiş gibi tanıtımlarında eserine ve ismine yer verilmediği iddiasıyla dava açmıştı. Davalar ise devam ediyor. (DHA) Sidar Baran Taş ve Ceyda Safçı'dan düet: 'Dağılmış Sahne' dinleyiciyle buluştu
Söz ve müziği Sidar Baran Taş’a ait olan “Dağılmış Sahne” dinleyicisiyle buluştu. Sidar Baran Taş ve Ceyda Safçı’nın düet yaptığı şarkı beğeni topladı. “Moonstagemusic” etiketi ile çıkan şarkının aranjesini “İsmail İlgün” üstlenirken, şarkının kaydı “Studio Bahnhof İstanbul” stüdyolarında gerçekleşti. Şarkının klibini ise yönetmen Ertuğrul Teber çekti. Balkanlar ve Türkiye coğrafyalarının kültürel zenginliklerini unutmayan Ceyda Safçı ve Sidar Baran Taş, ortaya çıkardıkları proje için, “İki farklı kültürü birleştirerek, ortak noktamız “müzikte” buluştuk” tabirini kullanıyor. Sidar Baran Taş ve Ceyda Safçı, “Dağılmış Sahne” adlı parçalarında bu kez dijital olanaklardan uzak durup şarkıdaki tüm enstrümanları canlı olarak çalınmasını tercih ederek, bu şarkılarında nostaljik havayı sürdürme taraftarı olduklarını söyledi. İkili bu sürecin devamında da düet ve tekli projelerini devam ettireceklerini duyurdu.  SİDAR BARAN TAŞ HAKKINDA Sanatçı Sidar Baran Taş, 14 Şubat 1997'de Hakkari’de doğdu. 3 yaşından itibaren Ankara'da büyüdü. İlkokul-ortaokul-lise eğitimimi Ankara'da tamamladı. 5 senedir Mersin'de yaşıyor. Mersin Üniversitesi Şehir ve Bölge Planlama son sınıf öğrencisi 10 senedir gitar çalıyor. Mersin'de düzenli olarak sahne alan sanatçı, 3 sene önce "Meğersem" ve "Hani" adlı 2 şarkıdan oluşan bir single çıkardı. Ardından geçtiğimiz yaz “Karavan” şarkısını yayınlayan sanatçı, birkaç ay önce ise “Başka Sen” adlı şarkısını dinleyicisiyle buluşturdu. Mersin Büyükşehir Belediyesi'nin düzenlediği konserlerinde sıkça sahne alan sanatçı 2019 yılında ise “Milyonfest Arsuz” sahnesinde yer aldı. CEYDAD SAFÇI KİMDİR? Sanatçı Ceyda Safçı, 1995 yılında Kosova’da doğdu. Müzik kariyerine Kosova’nın “Prenk Jakova Music Conservatory” konservatuarında Klasik gitar ve solfej eğitimi alarak başladı. Balkanlarda “ARS Kosova İnternational Classical Music Competition” başlığı altında düzenlenen klasik gitar yarışmalarında kendi kategorisinde üç yıl art arda birincilik ödülünü elde etti. Kosova, Makedonya, Türkiye gibi birkaç ülkede düzenlenen festivallerde konser performanslarını sürdürmeye devam etti. Çocuk yaştan beri tiyatro ile de ilgilenerek sanatla iç içe büyüyen Ceyda Safçı, 2013 yılında Mimar Sinan Güzel Sanatlar Üniversitesi, Sinema-TV bölümünü kazanarak Türkiye’ye yerleşti. Yazıp, yönettiği filmler dışında, burada müzik ve tiyatro faaliyetlerini de sürdürmeye devam ederek, çocukken “Ankara – Uluslararası Küçük Hanımlar Küçük Beyler Tiyatro Festivali’nde” tanıştığı çocukluk arkadaşı, sanatçı Sidar Baran Taş'ın daveti üzerine “Dağılmış Sahne” adlı parçayı birlikte seslendirdi.  Oyuncu Burak Sergen entübeden çıkarıldı
Kışımız soğuk donuk ve uzun
Işıl ÇALIŞKAN Halk müziğine gönlünü ve yıllarını vermiş sanatçı Turhan Alıcı, “Bahar Gelsin” isimli albümle müzikseverlerin karşısında. Sözlerinin Karacaoğlan, Yunus Emre, Mahzuni gibi önemli âşık ve ozanlara ait olan türkülerin de yer aldığı albüm 11 parçadan oluşuyor. Müzisyen Ender Balkır’ın, “Divane Ettin Aklımı” adlı türküde konuk olarak katkı sunduğu albümde, “Bağ Ayrı Bostan Ayrı” türküsünde de Ender Balkır, Metin Karataş ve Ali Seçkiner Alıcı vokalleriyle albüme katkı sağladı. Alıcı ile albümünü ve müzik serüvenini konuştuk. “Bahar Gelsin” sözü günümüzde birçok dileği içinde barındırıyor. Sizin için nasıl bir anlam taşıyor? Uzun süredir Covid-19 salgınının tehdidi altında yaşıyoruz. Binlerce yıldır yaşadığımız hayat değişiyor. Bütün alışkanlıklarımızı bırakmak zorunda kalıyoruz. Sarılıp öpüşmek, akşam misafirlikleri ya da yatılı misafirlikler, toplu yemekler, konserler… yok. Eve dönünce çocuklarımıza sarılamıyoruz. İnsanlık örtük ya da açık bir depresyon geçiriyor. Yarın ne olacağını bilmemek de tuzu biberi. Yani uzun süredir dünyada kış yaşanıyor. Ülkemiz özelinde ise ekonomik alanda yaşanan krizler, sosyal, kültürel, siyasal alanda yaşamımıza da yansıyor. Siyasal iktidarın süreci yönetmede sağladığı başarı yüzdesi çok düşük. Bu, bizim kışımızı daha soğuk, donuk ve uzun kılıyor. Bahar gelsin istiyoruz. Yaşamı oluşturan her alana bahar gelsin. Çünkü bahar, umuttur, aynı zamanda da berekettir, yenilenmedir, arınmadır, saflıktır, masumiyettir.Bahar gelsin.Âşık Reyhani’nin dediği gibi, ‘belki derdimize çare bir çiçek’… Albümdeki 11 türkü nasıl bir seçkiyle albümde buluştu? Albüm fikri de, albümde yer alan eserlerin bana ait eserlerden oluşması fikri de, sanatçı dostum sevgili Ender Balkır’a ait. Albümle ilgili her aşamada çok değerli katkıları var. Albümde yer alan on bir eserin dokuzu benim bestem ya da derlemem olan eserler. Yani “Bahar Gelsin”, benim birikimlerimin, bende olanların yansıması olsun istedik. Seçkiyi de ona göre yaptık.Albümdeki diğer iki eserden biri, Âşık Mahzuni Şerif’e ait olan “Divane Ettin Aklımı” türküsü. Bu türkü işlenmemiş, dile tezeneye yansımamış bir eser. Halkından mahrum kalmış. Çocukluğumdan beri söylerim. Plaklardan dinlediğim bir türkü. Bu türküyü de albüme aldık veÂşık Mahzuni’den sonra ilk kez bu albümde yer almış oldu. Türküyü Ender Balkır’la birlikte söyledik. Albümde yer alan diğer türkü ise, söz ve müziği geleneksel bir Şebinkarahisar halk türküsüdür: “Bülbülü tuttum da güle bağladım”. Kısacası beni yansıtan bir seçki yapmaya çalıştık.  HALKIN YÜREĞİNDE KARŞILIK BULABİLDİYSE NE MUTLU Sözleri Karacaoğlan, Yunus Emre, Mahzuni, Reyhani ve Mevlütİhsani’ye ait olan türküler var albümde. Bu değerler günümüzde yeterli kıymeti görüyor mu sizce? Bu saydığınız ozanların hepsi çok kıymetli. Pek çok ozanımız yaşadıkları dönemde de, ölümlerinden sonra da hak ettikleri ilgiyi görmemişlerdir.Hele ki muhalifseniz, işiniz zor demektir. Bence Karacaoğlan, halk bilimi içinde arabeske en uzak ozanımız. Çok temiz bir dili ve anlatım tekniği var. Yalın ama asla yavan değil. Kısa süre önce kaybettiğimiz saygıdeğer hocamız İlhan Başgöz’ün tespitlerine göre, altı tane Karacaoğlan var. Bu bize şunu gösteriyor: Karacaoğlan çok güçlü bir ozan ki, bu kadar taklidi var. Yunus Emre ise bana göre hala anlaşılamamıştır. Yalnızca dini bir pencereden bakarak Yunus’u anlayamazsınız. Biz de, o pencereden bakan insanların insafına bırakmışız Yunus’u. Karacaoğlan’ı, Yunus’u ve diğerlerini yeniden yeniden okumakta fayda olduğunu düşünüyorum. Âşık Mahzuni ile tanışma, sohbet etme, birlikte aynı sahneyi paylaşma şansına sahip oldum. Sırlama töreninde, sunuşları yaptım. Çağının bütün önemli olaylarının tanığı olmuş, ozan duyarlılığı ve sorumluluğuyla, eserleriyle tarihe not düşmüştür.Âşık Reyhani veMevlütİhsani’yi çocukluğumdan bilirim. Tıpkı yöremin (Erzurum, Kars) diğer ozanları, âşıkları gibi. Her ikisi de geleneğe hâkim, duyarlılıkları yüksek. Sözleri çok güçlü, çok sıkı eserler bıraktılar dağarcığımıza. Mevlütİhsani üzerine çok çalıştım. Eski plak ve kasetlerden derleyip toparlayarak dinledim. Yöresel çalış ve söyleyiş biçimi, yani o tavır Mevlüt İhsani’nin yerelden ulusala çıkmasını zorlaştırıyordu. Yani o yöreyi, bölgeyi, ulusu, dünyayı etkileyebilecek bir söz, bir dizi düşünce var ama yalnızca yöredehakim. O güçlü sözleri besteledim ve dinleyicinin beğenisine sundum. Halkın sesinde, tezenesindeyüreğinde karşılık bulursa ne mutlu. Türkülerin düzenlemesinde hassasiyetleriniz nelerdi? Türkülerin derlenmesi düzenlenmesi baştan sona özen gerektiren bir durum. Türkünün kaynak kişisi ile kurulan bağ, dönem bilgisi, dilinize hakimiyetiniz, halk kültüründen ne kadar ve nasıl beslendiğiniz önemli. Önce öyküyü anlamalısınız. Bir meselesi var, onu görmelisiniz. Anlamayan anlamlandıramaz, anlatamaz. Önce böyle bir okuma yapmak isterim. Anlamak isterim. Ritmik, ezgisel ve sözel yapının bütünlüğü önemli. Bu yapıların bölgede kullanılırlığı, uygunluğu önemli. Bu dengeleri kurmaya özen gösteririm. Bunların tamamı eserin karakterini ortaya koyar. Böylece eserin karakterine uygun söyleyiş ve çalgılama daha sağlıklı olarak yapılabilir. Albüm aranjelerini sevgili Önder Meral yaptı. Tüm bu saydığım dengeleri gözeterek, gereksiz seslerden ve bulanıklıktan kaçınarak, sözel ve ezgisel yapının berraklığını koruyarak düzenlemeleri yaptı. Eserleri anlayıp bütünlüklü bir ilişki kurarak bezedi.Tüm bu süreçte, albümün kayıtlarını gerçekleştirmek için stüdyosunun kapılarını açan sevgili sanatçı dostum Metin Karataş’a, ayrıca albümün prodüktörlüğünü gerçekleştirenHasan Saltık’a ve Kalan Müzik ailesine tekrar teşekkür etmek isterim. Bağlamanızla aranızdaki ilişkiyi nasıl anlatırsınız? Enstrüman hâkimiyeti size nasıl avantajlar sağlıyor? Bu topraklar bağlamanın vatanıdır. Yalnızca çalgı da değil bağlama. Dünyaya geldiğimizde ninnilerden başlayıp, ölümümüzde devriyelere kadar işlevsel aynı zamanda. “Üç tel bir tahta, ne şaha boyun eğmiş, ne taca tahta”… ya da “telli Kuran” gibi deyimlerle işlevini anlatır zaten. Daha çok anlamaya, okumaya, anlamlandırmaya çalışıyorum. Çok eskidir çalarım, bana eşlik ediyor. Sesini sesime, sesimi sesine katıyor. Dostuz. Birbirimize sığınıyor, birbirimizden güç alıyoruz. Söz uzar, sıkıcı olabilir. Bağlama uzun sözü katlanılır kılar. Yaratılan ezgi ve ritim uzun anlatımlara olanak tanır. Anlatıcının en önemli aracı bağlamadır. Bağlama bu toprakların soluğu, dili, duygularının tercümanı olmaya devam edecektir. SANAT ELİT KİTLENİN TEKELİNDE OLMAMALI Turhan Alıcı Kültür Sanat Merkezi’nde birçok sanatçı yetişiyor Sanat merkezimiz yedi yıldır hizmet veriyor. Merkezimizde halk müziği ve batı müziği enstrüman ve ses eğitim atölye çalışmaları gerçekleştiriyoruz. Bunun yanı sıra, yaratıcı drama atölyelerimiz, resim atölyemiz, sinema okuryazarlığı, yaratıcı yazarlık gibi atölyelerimiz de mevcut. Pandemi nedeniyle atölyelerimizin pek çoğu kapalı maalesef. Yalnızca birebir enstrüman ve ses eğitimi atölyelerimiz sınırlı sayıda üyemizle devam ediyor. Müzikle ilgili atölyeleri dikkate alırsak, en çok ilgi duyulan çalgı bağlama, sonra da gitar, piyano şeklinde seyrediyor. Ülkemizdeki sanata yatkınlık gösteren profille ilgili ilginç çıkarımlarınız oldu mu? Sanat elit bir kitlenin tekelinde olmamalıdır; özellikle halk müziği. Sanat, tüm insanlık için sosyal bir haktır. Ancak ekonominin belirleyiciliği burada da karşımıza çıkıyor. Enstrümanlar dolar-euro üzerinden etiketleniyor. Peki orta sınıf ya da varsıl olmayan insanlar nasıl müzik yapacak? Adamların daha büyük sorunları var. “Ne sanatı, ne müziği kardeşim?!” diyebilir. Üstelik pandemi süreci bunu iyice zorlaştırmış durumda. Anne babalar çocukları bağlama çalsın istiyor ama çocuklar mevcut popüler kültürün de etkisiyle pop gitar çalmak istiyor. Anne babalara önerim, baskı yapmayın, istedikleri çalgıyı çalsınlar, yeter ki çalsınlar. Bir de “bu yaştan sonra olur mu” demeyin, siz de bir enstrüman çalmayı öğrenin. Evden kaçıp İstanbul’a şan-şöhret peşinde koşmaya gitmeyecekseniz, sıkıntı yok..Sizçalın, okuyun, çocuklarınız peşinizden gelir. Profil bağlamında genel olarak baktığımızda, emek-sermaye çelişkisinin emek tarafında yer alanların bağlama eğitimi almaya daha çok meyilli oldukları görülüyor. Pandemi sanat dünyasını derinden etkiledi. Sanatçıların ne kadar güvencesiz koşullarda yaşadığını gösterdi süreç. Sizce sanatçı olma yolundaki nesil bu günlerden nasıl etkilenecek? Pandemiden önce de zaten yeterince sıkıntı yaşanan bir alandı müzisyenlik. Sahnede ışık, kostüm, dekor, alkış seslerine kanmamak gerekiyor. Hayat, sahneden aşağıya indiğinizde başlıyor. Pandemi sürecini atlatırsak, enkaz kaldırıldığında göreceğiz ki en çok yarayı bu insanlar almış, enkaz en çok onların üzerine çökmüş. Duygusal boyutu da var elbette. Seyircimizi istiyoruz. Diğer iş alanlarındaki gibi bir ilişki değil bu, daha derin, daha içsel bir ilişki. Bu ilişki ekonomik krizlerde kopuşlar yaşıyor. Pandemi ile iyice derinleşti. Bir tezene ile eve ekmek götürmek çok zor. Çok meşakkatli bir yolculuk bu. Hele ki siyasal erkle, mevcut müzikal kültürle ilişkileriniz kolkola, yanyana değilse yolculuk daha sıkıntılı olabilir. Kimi şarkıcılar ihale peşinde koşarken, bir diğeri köy köy dolaşıp çocuklarımıza ücretsiz bağlama dersleri veriyor. Tarih kimseye torpil yapmaz, elinin tersiyle çarptığı da var, kucakladığı da… Pandemi süreciyle birlikte, bazı yerel yönetimlerin sahne sanatçılarına destek olmak için konserler düzenlediklerini görüyoruz. Kulağa hoş geliyor. Ancak isimlere bakıyorum, hep şanlı şöhretli insanlar. Asıl elinden tutulması gereken onlar değil. Sokak sanatçıları var mesela. Tüm bu şan, şöhret, parlayan ışıklar, makyaj, kostüm, sahne, … yani hiçbir koşul öne sürmeden müzik üretiyorlar. Bu tavrın, bu erdemin korunması için dahi desteklenmeliler. Eklemek istediğiniz bir şey var mı? Bizler kültür taşıyıcılarıyız. Aktarıcı, anlatıcıyız. Karacaoğlan’ı, Pir Sultan’ı, Nesimi’yi, Mansur’u, Veysel’i… geçmişten bugüne ve geleceğe taşıyoruz. Onların temsil ettiği “şey”leri taşıyoruz. O türküleri ve geleneği oluşturan her katman barınıyor bu “şey”lerin içinde. Dolayısıyla, albümde köklere zarar vermeden, dünü koruyarak, bugünü yansıtmak istedik. Albüm 11 eserden oluşuyor. Yolları açık, şansları bol olsun. Umarım halkın gönlünde, aklında, dilinde, tezenesinde yer bulurlar. Umarım türkülerim halk müziği dağarcığımıza bir zenginlik katar. Teşekkür ederim. Kadrajdan taşan adaletsizlikler İşçi Filmleri’nde
Buse İlkin YERLİ Bu yıl da çevrimiçi olarak izleyiciyle buluşan 16’ncı Uluslararası İşçi Filmleri Festivali sürüyor. Festival, emekçilerin, işsizlerin, kadınların, LGBTİ+’ların, gençlerin mücadelesinde yaşanılan haksızlıklara “Hangi Kadraja Sığar” diye soruyor. 1 Mayıs Birlik, Mücadele ve Dayanışma Günü’nde başlayan festival birbirinden farklı konulardaki emek mücadelelerine yer veriyor. Festivalin direktörü Ece Ünsal ile konuştuk. Sohbetimize işçi filmleri tanımlamasından yola çıkarak işçi kavramını sorduğumuz Ünsal, neoliberalizm ile beraber işçi kavramının çok daha genişlediğinin altını çiziyor. ÜCRETSİZ, SPONSORSUZ YARIŞMASIZ FESTİVAL Ünsal düşüncelerini şöyle aktarıyor: “Daha öncesinde, işçi dediğimizde, mavi yaka olarak tanımladığımız fabrikalarda çalışan işçiler gelirdi aklımıza. Ancak neoliberalizmin bizi getirdiği yer; beyaz yaka dediğimiz ofis çalışanlarının, mühendislerin, mimarların da işçi kategorisinde olduğudur. Aynı şekilde, öğretmenler, sağlık çalışanları vb. O yüzden işçi filmi dediğimizde sadece mavi yaka işçilerin mücadelesinden bahsetmiyoruz. Yaşamak için zamanını ve emeğini satmak zorunda kalan kesimlerin tamamına işçi diyoruz.” Bu festival ile hem işçi filmlerinin artmasını teşvik etmeyi hem de işçi sınıfı mücadelesinin emeğini ve mücadelesini daha görünür kılmayı hedeflediklerini belirten Ünsal, ücretsiz, sponsorsuz, yarışmasız ve tamamen gönüllü emeği ile çalışan bir festival olduğunu vurguluyor. Ünsal, bu özelliklerin; festivalin söyleyeceği sözden, film seçimine kadar bir özgürlük alanı tanıdığını ifade ediyor. Ünsal, sinemanın son yıllarda tekelleşmesi ile birlikte vizyonda yeterli gösterim imkânı bulamamış işçi filmlerini göstermeye çalıştıklarını belirtiyor ve ekliyor: “Kısa film yapan genç yönetmenlere de yer vermeye gayret ediyoruz. Ayrıca festivalimizin daha fazla işçi filmleri çekmeye teşvik ettiğini düşünüyorum. İşçi filmleri çeken yönetmenlerin filmlerini gönderebilecekleri bir mecra yaratmış olduk çünkü.” Son olarak festivalin “Hangi Kadraja Sığar” isimli bu yılki mottosunun anlamını sorduğumuz Ünsal, düşüncelerini şöyle aktarıyor: “Bu sene, dünyanın diğer otoriter sistemle yönetilen ülkelerinde olduğu gibi ülkemizde de pandemi tedbirleri gerekçe sunularak bireylerin ve toplumsal kesimlerin yaşadığı ekonomik sıkıntılardan anti demokratik uygulamalara, kadınların ve LGBTİ+’ların eşitlik haklarına yapılan saldırılara, üniversitelerin kayyumla yönetilmeye çalışılmasına kadar pek çok soruna karşı verdiği demokratik mücadeleler yasak ve baskılarla engellenmeye çalışıldı. Bu yıl 16’ncısı düzenlenen festivalimiz, dünyadan ve Türkiye’den emekçilerin, işsizlerin, kadınların, LGBTİQ+’ların, gençlerin mücadelesini anlatıyor ve yaşanılan haksızlık ve adaletsizlikler “Hangi Kadraja Sığar?” diye soruyor” diye konuşuyor. 9 Mayıs Pazar günü son bulacak festival İFF’nin YouTube kanalı üzerinden takip edilebilir. Tülay mavilere açıldı…
Bunu bir türlü anlatamıyorum. Kimse de anlatamıyordur herhalde: bazı insanları nasıl hep bizimle kalacak, soluklarıyla dünyayı saracak sanmamızı, ömür boyu bize emanet olduklarına / onlara emanet olduğumuza inanmamızı kastediyorum. Tülay’ın maviş gözlü bir portresini Facebook’ta görmeyi yadırgamadım. Bazen epeyce bir süre özletirdi kendini ama sık sık yaşadıklarını, hissettiklerini, karşı çıktıklarını yazdığı da olurdu. Ya da ikiz torunlarıyla, ‘kızçe’lerle maceralarını… Tek evlâdı Ekin’in çocukları… Resmi ya da mesajı yadırgamadım yani. Ama bizi bırakıp gittiğini anlayınca “Neee?” diye bağırmışım. Oysa sevdiklerim için sessiz yas tutarım genelde. Ama Tülay? İnanamadım ki! Ancak ertesi gün Ekin telefon edince ister istemez kabullendim gidişini. Gene de gözümün önünden huzur, sükûn tabloları geçiyor nedense. Tülaycığım, önce tembellikten, sonra pandeminden gelemediğim evinde; buracıkta, burnumun dibinde, Çiftheavuzlar’da. Çaylarını demliyor, tepsilerini hazırlıyor. Bazen balkonunda oturuyor, bazen içeride, ruh haline bağlı! Gözü hep üstümüzde. Bilmiş bilmiş, maviş maviş bakıyor. Sıkıldık mı, daraldık mı, durumumuz nedir? *** Dergide de bizi gözünün önünden ayırmazdı. Tülay’la çalışmak, hele o editörünüzse, sosyal bir faaliyettir. Birlikte sabahlara kadar çalışılır, birlikte yemeklere gidilir. Bir derdin varsa, halletmeye çalışır. TV’de 7’den itibaren çok yerde birlikte çalıştık (aslında belli ki Politika’da da aynı tarihlerde çalışmışız). Ama ben en çok Gelişim binasını hatırlıyorum. Salonda, benim sağ çaprazımda oturduğu günler, üst katta Rapsodi in Blue ve Go günlerimiz. Kanat’ın sırtını bize, yüzünü İstiklâl Caddesi’ne döndüğü o fotoğraf Go’da mıydı? Ne emek verilmiş dergilerdi! Ama sen zaten her şeyi özenle, aşkla, heyecanla yapardın. Haberlerinden, röportajlarından, sana Yılın Gazetecisi ödülleri getiren dizilerinden tut da romanlarına (romanslarına!), senaryolarına kadar. Tepeden tırnağa bütün bir yaratma sürecinin içinde, başında olmak isterdin. Cesurdun, gözünü budaktan sakınmazdın, çalışmaktan da yılmazdın. Öyle çok şey var ki, o kadar yer yok ama. Ailesine baş sağlığı dilemişler. Yani kızına ve torunlarına. Ne kadar severdi onları, nasıl iftihar ederdi. Çok farklı bir arkadaşlıkları vardı. Bir seferinde Ekin aileyle ilgili bir şey sormuş sana: “Bizim aile dostumuz mu Sevin abla?” gibisinden. Sen de, “Evet, o bizim aile dostumuz,” demişsin. Öyleydi ama. Daha önce gidenlere bakıyorum da, Recep ağbi Politika’ya gelir giderdi. Engin’i daha çok Milliyet’ten hatırlıyorum. Kudretciğimi, o emsalsiz beyefendiyi, seni de emsalsiz bir sevgiyle kuşatan o Tony Curtis’i ise Acıbadem’deki evden (Gençken çok benzetirlermiş). *** Sonra yağmurlu geceler, belli ki işten çıkmışız. Sen kullanıyorsun arabayı, nedense tedirginsin. Hatta bir seferinde yağmurlu yolda hızla fren yaptığın için Dolmabahçe’ye giderken Camlı Köşk’ün duvarına da çıkmıştık. Dostluk, meslektaşlık, sırdaşlık bağlardı bizi birbirimize. Ve sevgi, elbette. Romanını tefrika ettiğin radyodaki bir fotoğraf çekimini hatırlıyorum. Ben sıkılıp öfüldendikçe sen aksine titizleniyor, “Dur ama…” deyip duruyordun. Sonra Pera Müzesi’nde, Cafe Pera’da bir gün hatırlıyorum, Tülaycığım. Hangi kitabındı acaba, kitap imzalıyordun. Gelebildim diye çok sevinmiştin. Uğrayan bütün arkadaşlarını tek tek karşılıyor, hal-hatır soruyordun. Güzel bir gündü. Bir de magazinci geceleri. TV’de 7’yi bahane edip beni de sürüklerdin. Senin, benim ve sanırım Rengin’in hayli fotoğrafımız vardır o gecelerden… Çocuk bize emanet. Gerçi başının çaresine bakıyor ama boş bırakmıyoruz. Ne olsa o da bir kızımız, ‘kızçeler’ de torunumuz sayılır. Ama biliyor musun Tülay Bilginer Kopkiman? Kimse yerini dolduramıyor. Peaky Blinders setinde 'koronavirüs' incelemesi başlatıldı
Fotoğraf: IMDb Peaky Blinders dizisinin setinde, yeni tip koronavirüse (Covid-19) yönelik kuralların ihlal edildiği gerekçesiyle inceleme başlatıldı. Independent Türkçe'nin The Guardian'dan aktardığı habere göre yapımcılar, dizinin son sezonunun çekimleri sırasında bir çalışanın Covid-19 testinin pozitif çıkmasına rağmen çekimlere devam edilmesi iddiası nedeniyle yapım ekibinin sağlığını riske atmakla suçlanıyor. Önemli bir izleyici kitlesi bulunan dizinin çekimlerinin bu hafta ekipten bir kişinin testinin yanlış pozitif çıkmasından sonra durdurulduğu açıklanmıştı. Öte yandan yapım ekibinde yer alan bazı üyeler, ekipten bir kişi durumu öğrenip çekimleri durdurana kadar çekimlerin birkaç saat devam ettiğini öne sürüyor. Testi pozitif çıktığı belirten kişinin daha sonra tekrar test yaptığında sonucun negatif çıktığı ve çekimlerin devam ettiği bildirildi. Ancak bir grup ekip üyesinin pozitif çıkan ilk testin ardından çekimlerin devam etmesine sinirlendiği aktarıldı. Peaky Blinders'ın internet sitesinde geçen ay Covid-19 kurallarına uyulduğu ve ekibin sağlığının gözetildiğine yönelik bir açıklama paylaşılmıştı. Ancak yapılan açıklamaya rağmen söz konusu iddia nedeniyle durumun kaygı verici olduğu belirtildi. Dizi adına açıklama yapan sözcü, testi pozitif çıkan kişinin kim olduğunu açıklamadı. Sözcü şu ifadeleri kullandı: Peaky Blinders'ın çekimleri ekipten bir kişinin testinin pozitif çıkması nedeniyle durduruldu. Yönetmeliğe uygun olarak bu kişi bir NHS (Birleşik Krallık Ulusal Sağlık Servisi) testi yaptırdı ve onunla temas kuran herkes kendini tecride aldı. Peaky Blinders'ta ekibimizin güvenliği büyük önem taşıyor. NHS testi negatif çıktı ve çekimlere perşembe devam edildi. Dizide Polly Gray karakterini canlandıran ünlü oyuncu Helen McCrory 16 Nisan'da 52 yaşındayken kanserden hayatını kaybetmişti. Tarkan, Yıldız Tilbe'nin attığı pası kabul etmedi: "Topu benden geri al, bir başkasına atıver"
#HepimizİçinSesVerTürkiye etiketiyle sosyal medyada başlatılan akım kapsamında Yıldız Tilbe, Tarkan'ın 'Kış Güneşi' şarkısını seslendirdi. Tilbe, "Tarkan'a pas atıyorum" dedi. Tarkan ise Tilbe'ye, "Nasıl bir amaca hizmet edeceğini pek anlamadım doğrusu ve bir parçası olmak da gelmedi içimden" yanıtını verdi. Yıldız Tilbe, karantina döneminde evden şarkı söyleyerek sanatçılara çağrıda bulundu. Tarkan'ın 'Kış Güneşi' şarkısını seslendiren Tilbe, "Tarkan topu sana attım, sen de kime istiyorsan ona at. Bir tane de Orhan Gencebay şarkısı atmak isterdim ama tek top hakkım var galiba" dedi. Tilbe'nin çağrısına Tarkan'dan olumsuz yanıt geldi. Tarkan, "Yıldız’ım sen benim kıymetlimsin, seni çok severim ve geri çevirmek hiç istemem ama bu challenge’ın nasıl bir amaca hizmet edeceğini pek anlamadım doğrusu ve bir parçası olmak da gelmedi içimden ne yalan söyleyeyim. O yüzden sen en iyisi topu benden geri al, bir başkasına atıver" dedi. Tilbe de, "Teşekkür ederim" diyerek yanıt verdi. Yıldız’ım sen benim kıymetlimsin, seni çok severim ve geri çevirmek hiç istemem ama bu challenge’ın nasıl bir amaca hizmet edeceğini pek anlamadım doğrusu ve bir parçası olmak da gelmedi içimden ne yalan söyleyeyim. O yüzden sen en iyisi topu benden geri al,bir başkasına atıver Oyuncu Farah Zeynep Abdullah'tan Bakan Koca'ya aşı çağrısı
Oyuncu Farah Zeynep Abdullah, dizi setlerinde çalışan emekçilerin aşılanması için Sağlık Bakanı Fahrettin Koca'ya çağrıda bulundu. Farah Zeynep Abdullah, Twitter hesabından yaptığı çağrada, "Sayın Fahrettin Koca sektörümüz en az haftada 5 gün, günde 12 saat çalışıyo, işin doğası gereği sosyal mesafeyi korumak çok güç olabiliyor, daha önce Oyuncular Sendikası 2 kez aşı için başvurmasına rağmen hiç bir cevap alınamadı, set emekçilerinin sağlığı için lütfen bir adım atılsın" ifadelerini kullandı. Farah Zeynep Abdullah, daha önce sosyal medya hesabından konuya ilişkin açıklama yapmış ve "TAM kapanmada dizi setleri devam etsin kararı çıktı. Biz de ediyoruz, edelim ama futbolcular bile aşılanırken tam kapanmada çalışan set emekçilerinin aşı planlamasında asla konuşulmamasını benim aklım mantığım almıyor" ifadelerini kullanmıştı. Sayın @drfahrettinkoca sektörümüz en az haftada 5 gün, günde 12 saat çalışıyo, işin doğası gereği sosyal mesafeyi korumak çok güç olabiliyo, daha önce @oyuncusendika 2 kez aşı için başvurmasına rağmen hiç bir cevap alınamadı, set emekçilerinin sağlığı için lütfen bir adım atılsın TAM kapanmada dizi setleri devam etsin kararı çıktı. Biz de ediyoruz, edelim ama futbolcular bile aşılanırken tam kapanmada çalışan set emekçilerinin aşı planlamasında asla konuşulmamasını benim aklım mantığım almıyo Oyuncular Sendikası da paylaşımı alıntılamış ve "Sendikamız tüm raporlamayı, bilgilendirmeyi ve taleplerimizi @csgbakanligi ve @saglikbakanligi 'na bildirmiştir. Setlerde günde ortalama 15-16 saat çalışılıyor ve meslektaşlarımız mesleğin doğası gereği maske takamıyor! PCR testlerinin bir standarda oturtulması ve aşılanma talebimiz, sektör koşullarına baktığımızda oldukça haklı bir taleptir. Sorunlarımızın ve hak arayışımızın yalnızlaştırılması doğru değildir" demişti. PCR testlerinin bir standarda oturtulması ve aşılanma talebimiz, sektör koşullarına baktığımızda oldukça haklı bir taleptir. Sorunlarımızın ve hak arayışımızın yalnızlaştırılması doğru değildir. @csgbakanligi @saglikbakanligi Kurt Cobain’in son Nirvana fotoğraf çekimleri NFT olarak satılıyor
Fotoğrafçı Jesse Frohman, Kurt Cobain’in ölümünden birkaç ay önce gerçekleştirilen “The Last Session” adlı ikonik çekim görüntülerini de içeren çok yönlü bir NFT açık arttırması gerçekleştirecek. Cobain'in en çok kullanılan görsellerinden olan bu fotoğrafların NFT satışa sunulanları, daha önce hiç görülmemiş negatif basımlı versiyonlarından oluşuyor. Play Tuşu'nun haberine göre, ilk kez ortaya çıkan bu görseller, 1993 yılında yapılan çekimden 104 görüntü ve polaroidlerden oluşuyor. Frohman, açık arttırmayı kazananın sadece fotoğraflara sahip olmakla kalmayacağını, aynı zamanda müzik ve kültürdeki kalıcı bir anın koruyucusu olacağını düşünüyor. Satış için 27.27 ETH gibi bir fiyattan başlayan teklifler, yaklaşık olarak 72 bin dolara denk geliyor. Daha uygun fiyatlısını tercih edenler olursa diye, 2,7 ETH’den başlayan (yaklaşık 7 bin dolar) Cobain’in 10 renklendirilmiş görüntüsünden oluşan “Nevermind Editions” da yer alıyor. Daha da uygununu arayanlar için “In Utero Editions” isimli koleksiyonda da Dave Grohl ve Krist Novoselic’in yer aldığı bir Nirvana çekimi de 1 ETH'ye (yaklaşık 2 bin 600 dolar) satın alınabiliyor. Koleksiyonun satışlarından elde edilen gelirlerin bir kısmı, mental sağlık destek programlarına destek veren JED Vakfı‘na bağışlanacak. Frohman’ın Nirvana görsellerinden oluşan NFT sitesi buradan ziyaret edilebilir. Fotoğraflara ulaşım herkes için sağlanırken, tam çözünürlüklü orijinal dosyalara yalnızca açık arttırmanın kazananları erişebilecek. Direniş ya da yok oluş
1993 yapımı Groundhog Day/Bugün Aslında Dündü, izleyen herkesin keyifle anımsadığı bir filmdir. Bill Murray’in canlandırdığı başkarakter, tek kelimeyle iğrenç bir insandır. Etrafındakilere kibir ve kendini beğenmişlikle yaklaşan bu adam, havaların ısınmasıyla ilgili yerel bir kutlamanın haberini yapmak için ekibiyle taşraya gittiğinde işler değişir: Her sabah aynı güne uyanmaya başlar. O gün ne yaparsa yapsın, hatta isterse günün sonunda kendini öldürsün, hep aynı günü yaşamaktadır.  Bir kayayı dik bir tepenin zirvesine kadar taşımakla cezalandırılan Sisyphos’a dönüşen adamın bu cehennemî varoluş halinden kurtulmak için tek çaresi, kendini değiştirmektir. “Dünyayı değiştirmek için önce kendini değiştirmelisin” söylemi üzerine kurulu bu hikâye, sonradan farklı biçimlerde yeniden filmleştirildi. Örneğin 2017 tarihli Happy Death Day/Ölüm Günün Kutlu Olsun ve 2019’da yapılan devam filmi, bencil ve kural tanımaz bir genç kızın sürekli vahşice öldürüldüğü bir güne uyanmasını anlatır. Kızın bu lanetten kurtulmasının tek yolu, dünyaya karşı olumsuz ve sorumsuz tavırlarını değiştirmektir.  Aynı hikâye, 2019’dan günümüze dek birkaç farklı anlatıda daha karşımıza çıktı. Ama çok çarpıcı bir ideolojik değişiklikle birlikte: Bu yeni anlatılar, belli toplumsal olgular karşısında artık bireysel kurtuluşun imkânsız olduğu gerçeğini vurguluyor.  Afro-Amerikan bir anneyle oğlunun seyirciyi çaresizlik hissiyle kıvrandıran bir kısır döngüye mahkûm oluşunu izlediğimiz ilk anlatı, The Twilight Zone/Alacakaranlık Kuşağı dizisinin 2019 versiyonunun Replay adlı bölümüydü: Üniversiteye başlamakta olan oğlunu kampüse götürmek için arabayla şehirlerarası yolculuk yapan Nina, bir mola tesisinde faşist bir polisle karşılaşır. Yola devam ederken, peşlerine takılan polisin ırkçı zulmünün hedefi olurlar. Neyse ki Nina’nın elinde, ‘geriye sar’ tuşuna basıldığında zamanı geriye alan bir kamera vardır. Böylece, Nina’nın oğlunu polis şiddetinden kurtarmak için defalarca çabalamasını izleriz.  Nina, oğlunu polis kurşunundan kurtarmak için farklı yoldan gitmek, bir motelde mola vermek gibi çeşitli yöntemler dener. Hatta bir keresinde polisle iletişim kurmak için adama pasta ısmarlar. Ama ne yaparsa yapsın, oğlu ırkçı şiddetin kurbanı olmaktadır.  Buradaki anne ve oğul, diğer ‘zaman döngüsü’ anlatılarındaki gibi olumsuz karakterler de değildir. Bu durumda, Nina’nın değiştirebileceği tek şey mücadele yöntemidir. Nihayet Afro-Amerikan toplumunun örgütlü çabası sayesinde polisin zulmünü hiç değilse bir süre için durdurmayı başarırlar.  İkinci anlatı, bu yıl Oscar yarışında En İyi Kısa Film ödülünü alan Two Distant Strangers (İki Uzak Yabancı). 32 dakikalık bu filmde, New York’ta yaşayan genç Afro-Amerikan çizgi-romancı Carter’ın, her seferinde ırkçı bir polis tarafından öldürüldüğü bir güne uyanışına tanık oluruz. Bu hikâyeyi diğer zaman döngüsü anlatılarından farklı kılan, Carter ne yaparsa yapsın kesinlikle kurtulamıyor olmasıdır. Sonunda Carter ırkçı polisi değiştiremeyeceği gerçeğini kabullenir. Ama bu duruma teslim olmaz, kaç kere denemesi gerekirse gereksin, kaç kere ölürse ölsün, faşist şiddete karşı çabalayacağı konusunda kendisine söz verir ve tekrar sokağa çıkar.  ***  Bir diğer anlatıda, Amazon Prime’da yayımlanan Them/Ötekiler (2021) adlı dizide karakterler zaman döngüsüne sıkışmıyor ama ne yaparsa yapsınlar faşist şiddetten kurtulamıyorlar: Irkçı zulmü her yönüyle yaşamış iki çocuklu bir Afro-Amerikan aile, Kaliforniya’da sadece beyazların oturduğu bir mahalleye taşınır.  Mahalle sakinleri, sanki varoluşsal bir gereklilikmiş gibi bir an bile üzerine düşünmeden, aileyi mahalleden göndermek için çılgınca şeyler yapmaya başlar.  Ailenin mahallede geçen ilk on gününü yoğun bir dehşet duygusuyla anlatan on bölümlük dizide, İç Savaş’tan bu yana süregelen ve güç sahipleri tarafından devamlı meşrulaştırılan ırkçılıktan kurtulmanın tek bir yolu bile yoktur. Aile ne yaparsa yapsın, ne kadar iyi niyetli, iletişime açık, eğitimli vs. olursa olsun işe yaramaz. Sonuçta, tıpkı İki Uzak Yabancı’daki gibi bir tavırla karşılaşırız: Biz buradayız! Zulmünüz artsın ki tez zeval bulasınız!  Anlatılarda Bugün Aslında Dündü’den bu yana yaşanan bu ideolojik değişim sadece ABD’ye özgü bir durumu göstermiyor. Her ne kadar ABD yapımı film ve dizilerden örnek veriyor olsak da, aslında küresel düzeyde “Biz buradayız ve aşağı bakmayacağız!” demenin, “Kurtuluş yok tek başına!” diye haykırma ihtiyacının zirvede olduğu bir an bu. Ve ne yazık ki tekrarlama şansımız yok. Onurlu ve lekesiz tarih: Enver Gökçe
Buse Yerli İlkin 1940 Kuşağı şairlerinden ve toplumcu gerçekçi edebiyatın önemli isimlerinden Enver Gökçe’nin külliyatı ve yaşam öyküsü pek çok açıdan güncelliğini koruyor. 2018’de İsmet Kemal Karadayı Ödülü’nü alan şair ve yazar Ali Ekber Ataş, “Doğumunun 100. Yılında Enver Gökçe’ye Armağan” adıyla Enver Gökçe hakkında yazılan önemli makaleleri kitaplaştırarak değerli bir çalışmaya imza attı. Ataş ile Enver Gökçe’nin edebiyatı ve yaşam öyküsü üzerine konuştuk. Ali Ekber Ataş’a öncelikle kitabının hazırlanma öyküsünü sorduk. Ataş, “Enver Gökçe adına böyle bir kitap hazırlama hayalim, 44 yıl öncesine liseli yıllarıma dayanır. İşin asıl bilince dönüşmesi, 1995 ya da 1996 yılında olmalı. Vedat Günyol rahatsızlanmış, hastaneye kaldırılmıştı. Şair Müslim Çelik, şair Adil İzci ve ben, Vedat Günyol’u görmeye gittik. Müslim Çelik, Asım Bezici’nin, ‘Edebiyatımızda Erzincanlı Şair ve Yazarlar’ üzerine bir çalışmadan söz ettiğini ve araştırmalara başladığını söylemiş kendisine. Ne yazık ki Sivas yakımında kaybettik. Bana onun başladığı bu çalışmayı devam ettirmem konusunda fikrimi sorunca, ‘Tabii ki yaparım” dedim. Hayalini kurmamın ve başarmamın üzerinden 44, ilk ciddi çalışmaya başlamamın üzerinden de 22 yıl geçti” diyerek anlattı serüveni. ENVER GÖKÇE ŞİİRLERİNDE ‘BEN’ VE ‘BİZ’ SESLERİ Kitap yer alan yazılardan birinde Ali Ekber Ataş, Enver Gökçe’nin şiirlerini, “Onun şiirlerinde ‘bizler’ sesini duyurur. ‘Ben’ yer almaz, sözcüklerinin oluşturduğu dizelerde” sözleriyle anlatıyor. Ataş’a bu cümlesini hatırlatarak sözlerini genişletmesini istediğimizde Ataş, “Enver Gökçe şiirlerindeki ‘ben’ ile ‘biz’ ilişkisi doğasal, diyalektik bir değişimi ve dönüşümü içselleştirmiştir. Bir insana baktığımızda, onda bütün insanlığın kendisini görebiliyorsak, bunu görmemizi sağlayan bilinci edinmişsek, ermişsek bu bilince, o tekil olarak karşımızda duran kişi ‘ben’ değildir. İnsandaki onu oluşturan kişiliğin, karakterin, özün kendisi olan “ben”in içindeki ‘biz’de bütün insanlığı anlatan, insana ait her şey vardır” diyerek ‘ben’ ve ‘biz’ kavramlarından bahsetti. Ataş devamında Enver Gökçe şiiri hakkında, “Bir çay kaşığı bal, binlerce arıyı, milyonlarca çiçeği, on binlerce kanadın çırpışını düşündürüyorsa bize, işte Enver Gökçe’nin şiirlerindeki ‘ben’ kavramı budur. Milyonlarca çiçeğin olduğu, binlerce arının bu çiçeklerde dolaşıp durduğu, kilometrelerce ve on binlerce kanat çırpışlarını görüp düşünüyorsak ve bu döngü bize balı anımsatıyorsa, bu Enver Gökçe’nin şiirindeki ‘biz’in içinde yok olup gitmeyen ‘ben’in kendisidir” dedi. 1940 KUŞAĞI TESLİM OLMADI Sadece Enver Gökçe için değil, 1940 Kuşağı şairlerinin tamamı için sanatlarını kişisel yaşamlarından soyutlayarak düşünmek mümkün değil. Ali Ekber Ataş’a Gökçe’nin sürdürdüğü yaşamla, toplumcu gerçekçi ideolojisi ve sanatı arasındaki ilişki üzerine neler söylemek istediğini sorduk. Ataş, “1940 Kuşağı, dünyanın faşizme teslim edilip, NATO denilen çete örgütünün karanlık işlerini Ortadoğu coğrafyasına taşıdığı, bunun için bu coğrafyalarda, yerli işbirlikçileri iktidara getirerek, faşizmi devlet politikasına dönüştürerek ve sistematik uygulamalarının en ağır bedellerini ödemiş kuşaktır. Bu kuşağın tamamı, şehirlisi köylüsü, okumuşu okumamışı kim varsa bu kavganın içinde, onurlu bir mücadele tarihine eş, her biri onurlarını bin yıllara taşıyan sanatçı kimlik, insancı sosyalist, devrimci ve komünist bir mücadele tarihi bıraktılar. Yenildiler, evet. Esir düştürler doğru. Ama asla ‘teslim’ olmadılar” diye konuşarak bu kuşağın aydınlarını ve sanatçılarını anlattı. Ataş, “Onlar sanatlarını siyasal düşüncelerinin bir aracı yaparlarken, sanatçı kişilikleri ve sanatlarından ödün vererek yapmadılar bunu. Aksine, siyasal düşüncelerini sanatlarının estetiği içinde eritip, yeni bir öz ve biçemle kitlelere yakınlaştırdılar. Onlar kitleleri de sanatlarına çekerek kitleselleştirdiler sanatlarını.” diye ekleyerek 1940 Kuşağı şairlerinin estetik özerkliklerini vurgulamayı ihmâl etmedi. DAVASINA İHANET ETMEDİ Kitaptaki birçok yazıda Enver Gökçe’nin yalnızlığından bahsediliyor. Ali Ekber Ataş’a, şairin 1951 Tevkifatı’nda ve sonrasında yaşadıklarını, Erzincan’a dönmesini ve yaşamının huzurevinde son bulmasını sorduk. Ataş, Enver Gökçe’nin yaşamındaki zor yılları şöyle anlattı: “Bir avuç insanın dışında, Enver Gökçe, özellikle dava arkadaşları tarafından, bilerek ya da bilmeyerek yalnız bırakılmıştır. Enver Gökçe’nin İstanbul’da geçirdiği yıllarında, üç aylık bir dönemi vardır çok mutlu olduğu. O da, Yaşar Kemal’in ona Büyük Larousse’ta bulduğu iştir. Üç ay çalışmıştır burada. Şairin en mutlu olduğu ve yaptığı işten yaşama sevinci devşirdiği bir dönemidir. Sonrası kötü. Sami Günersu denen birinin ihbar etmesi sonucu Enver Gökçe’nin işine son verilir. Erzincan’a dönmesi bu işsizliğin bir sonucu ve hastalığının yeninden, daha da artarak onu çalışamaz duruma getirmesinin bir sonucu.” Ali Ekber Ataş, 1951 Tevkifatı ve sonrasında yaşanılanlar üzerine şunları söyledi: “Fatura Enver Gökçe’ye kesilir. Dava arkadaşları arasından, “Enver gitti poliste çözülenlerin yanında oldu” diyenler çıktı. Dahası, Zileli Halil Yalçınkaya ile -ki TKP’nin üç kişilik Merkez Karar Yönetim Kurulu’ndaki tek köylüdür- Enver Gökçe’ye “Onlar köylü, kurnaz köylü” diyerek aşağılayan dava arkadaşları oldu. O hiçbirine, hiçbir şey söylemedi. Enver Gökçe davasına ihanet etmemiştir. Onurlu ve lekesiz bir tarihi vardır onun bizlere emanet ettiği.” ENVER GÖKÇE DOSTLARI GRUBU Ali Ekber Ataş’a son olarak Enver Gökçe külliyatı üzerine ne gibi çalışmalar olduğunu ve Enver Gökçe Dostları Grubu’nu sorduk. Ataş hem çalışmaları hem de Enver Gökçe Grubu’nu anlattı: “Enver Gökçe’yi konu edinen kitaplara ek olarak, onun üzerine yazılan yazılar, şiirler, paneller, konferanslar, sempozyumlar ve tabii ki köyünde adına açılan Enver Gökçe Müzesi ve Kültürevi’nin de külliyatın merkezi olarak saymak gerek. Enver Gökçe Dostları Grubu ise önceki bazı deneyimlerin de birikimlerini göz önüne alarak, uzun soluklu olmasını düşündüğümüz kurumsal bir yapı oluşturma düşüncesiyle bir araya geldi. Bir vakıf olabilir ya da dernek olabilir veya yine “grup” olarak devam edilebilir. Bunu zaman ve koşullar belirleyecek. Bu iki kurumsal yapıdan biri mutlaka olacak.” Müzikseverle müzisyeni bir araya getiren girişim
Geçen yıl bu zamanlarda 2021’de konsere gidip gidemeyeceğimizi düşünüyorduk. Bir yılda kesin bir şeyler düzelir diye düşündüğümüz günlerdi. Umut biraz daha fazlaymış belki de bugüne nazaran. Çünkü düzelen bir şey yok. Telefonumdaki konser videolarını izledikçe kalbim kırılıyor. Arkadaşlarımı görmeyi, plastik bira bardaklarını havaya kaldırıp “sağlığınıza” diyerek konser saatlerini beklemeyi özledim. Aradan 1 yıl geçti meğer evlerimize ilk kapandığımız zamanlar daha hadisenin provasıymış. Geçen aylar hiçbir şeyi iyileştirmediği gibi sorunlar çığ gibi büyümeye devam etti.  Konserleri ve başka sektörlerin yaşadığı sorunları geçtim. Parasızlığı falan bir kenara bıraktım eşimizi, dostumuzu, akrabalarımızı, yakınlarımızı kaybettik bu hastalık yüzünden. Fiziken sağlığını koruyanların da psikolojisi çöktü. Kısacası herkes bir şekilde kötü etkilendi, ama öyle ama böyle. İçinde bulunduğumuz şartların müzisyenleri, sanatçıları ne kadar etkilediği malum. Destek paketsiz bir tekrar kapanma yaşadığımızı da hatırlatırım. Bu son kapanmada tüm esnafın yaşadığı sıkıntıyı sanatçılar salgın başladığı günden beri yaşıyor. Sorunları yarıştıracak değiliz ama herkesin biraz daha fazla empati yapması gereken zamanları yaşadığımız da gerçek. Bir yandan tahammülümüz de yok. Bu mevzu bittiğinde ne gibi travmalarla baş başa kalacağız merak ediyorum doğrusu. Belki de bu zor zamanları insanların birbirine omuz verdiği etkinliklerle hatırlayıp hızla iyileşeceğiz. Emin değilim, zaman gösterecek.  BİRBİRİMİZ SAYESİNDE VAR OLABİLİYORUZ  Fakat bir yerlerde birileri çok iyi işler yapıyor. Örneğin The Planner Co’nun sosyal girişimi “Evimiz Sahneniz”i birkaç gündür takip ediyorum. Salgının başından beri çalışamayan müzisyenler için güzel bir imkân sunuyor. Müzikseverler ve müzisyenler arasında bir bağ kurarak tatlı bir işbirliği imkânı sunuyor. Salgında işsiz kalan müzisyenlerin karantinada evinden çıkamayan müzikseverlere Zoom üzerinden konser vermesine imkân sunan bu girişimde yer almak çok basit. Müzisyenlerin Zoom’dan yayın yapabilecek ekipmana, gider pusulasına ve müziğine ihtiyacı var. Bu kadar. Müzisyenler muzisyen@evimizsahneniz.com adresine mail atıp sisteme kayıt oluyor ve 30 dakikalık bir performans için talebi olan ücreti belirtiyor. Müzikseverler ise aynı bizegelsene@evimizsahneniz.com adresine mail atarak bir müzisyeni evine davet etmek istediği belirtiyor. Planlamasını The Planner Co üstlendiği bu oluşum kar amacı da gütmüyor. Müzikseverden gelen para doğrudan müzisyene gidiyor. Sistem o kadar basit ki... İyi bir şeyler yapmak istedikten sonra niyet gerçekten yeterli. Hayata geçirmek de bu kadar basit. Tabii ki bu projenin salgın sürecinde enstrümanını icra edecek platformu bulamamış geçim ve hayat sıkıntısı yaşayan müzisyenler için tasarlandığını belirtelim.  Bu harika bir sosyal girişim. Çok fazla müzisyenin ve canlı müzik dinlemeyi özleyenlerin de sisteme kayıt olup birbirini bulması şu anda en çok istediğim şey. Böyle girişimlere gerçekten ihtiyacımız var çünkü ancak birbirimize destek olduğumuz sürece var olduğumuzu daha iyi anlamışızdır diye düşünüyorum. İmamoğlu duyurdu: Kanuni Sultan Süleyman portresi İBB'ye bağışlandı
İngiltere'de müzayede evi Sotheby's'in yaptığı açık artırmada Osmanlı padişahı Kanuni Sultan Süleyman'ın portresi bir ay önce satışa çıkartıldı. 'İslam Dünyası ve Hindistan Sanatları' başlıklı koleksiyonda 60 bin ila 80 bin sterlinlik değerle satışa sunulan Kanuni Sultan Süleyman'ın portresi 438 bin 500 sterline (Yaklaşık 5 milyon lira) alıcı buldu. Kim olduğu açıklanmayan alıcı, portreyi İstanbul Büyükşehir Belediyesi'ne (İBB) bağışladı. İBB Başkanı Ekrem İmamoğlu, Twitter hesabından yaptığı paylaşımda "Evine Dönüyor! Mart ayında İngiltere’deki müzayedede rekor fiyata satılan Kanuni Sultan Süleyman portresi eser alıcısı tarafından İBB’ye bağışlanmıştır. Böylesi kıymetli bir eserin İstanbul’a bağışlanması ve İBB’ye duyulan güven gurur verici İstanbul’a hayırlı olsun" dedi. Evine Dönüyor!  Mart ayında İngiltere’deki müzayedede rekor fiyata satılan Kanuni Sultan Süleyman portresi eser alıcısı tarafından İBB’ye bağışlanmıştır. Böylesi kıymetli bir eserin İstanbul’a bağışlanması ve İBB’ye duyulan güven gurur verici.  İstanbul’a hayırlı olsun. pic.twitter.com/0BL0CMpaxq İşçi sınıfına selam
Pandemi nedeniyle en fazla kayıp veren toplum kesiminin işçi sınıfı olduğu bir gerçek. Sözde ‘tam kapanma’yı yaşadığımız şu günlerde, fabrikalar ve tüm işyerleri tam kapasite çalışmaya devam ediyor. Kapanmadan nasibini alan yeme-içme-eğlence sektörleri ile kültür-sanat sektörünün emekçileri ise, neredeyse bir yıldır çalışamıyor; yaşamlarını sürdürmeleri için gereken desteklerden muaf olarak. Bu koşullarda, işçi sınıfının sorunlarından söz etmeyip de neden söz edeceğiz?  1 Mayıs 1886 yılında ABD ve Kanada’daki işçi sendikalarının çağrısıyla 350.000 işçinin greve gitmesini, polisin işçiler üzerine ateş açması ve sekiz saatlik iş günü mücadelesine önderlik eden dört işçinin idam edilmesi izlemiş, Uluslararası İşçi Birliği’nin 1889’da Paris’teki kongresinde alınan kararla, 1890’dan başlayarak 1 Mayıs Uluslararası Birlik, Mücadele ve Dayanışma Günü olarak kutlanmaya başlanmıştı. Ülkemizdeki ilk 1 Mayıs kutlaması, 1905 yılında İzmir’de yapılmış, 1910 yılından başlayarak İstanbul’da da kutlanmaya başlamıştı. DİSK’in 1976’deki görkemli Taksim mitingini ve ertesi yıl yaşanan katliamı yaşamış bir kişi olarak, 1 Mayıs Emek ve Dayanışma Bayramı’nı özgürce kutlayacağımız günlerin özlemi içinde, sözü işçi sınıfı mücadelesinin sanattaki yansımalarına getirmek istiyorum. SINIF VE KÜLTÜR  1 Mayıs’ın kitlesel biçimde kutlanmasının bu kez pandemi gerekçe gösterilerek engellenmesi sonucu, sanal ortamda yapılan etkinlikler öne çıktı. Cuma günü başlayan, “1 Mayıs Nehir Forumu” bugün üçüncü gününde ‘Sınıf ve Kültür’ başlığı altında yapılacak üç oturumla kapanacak. Saat 17’den itibaren ‘ Mukavemet TV’ adlı internet sitesinden izleyebileceğiniz oturumlar ‘Sınıf ve Sinema/Tiyatro’, ‘Sınıf ve Müzik’, ‘Edebiyat, Renkler ve Çizgiler’ başlıklarını taşıyor. İzlenmesini öneririm. İşçi sınıfının temsili, sinemaya oranla edebiyat ve tiyatroda daha yoğun. Sahne tasarımı yaptığım yıllarda, A.S.T’da İsmet Küntay’ın “403. Km”, Çağdaş Sahne’de sendikacı dostumuz Fehmi Işıklar’ın “Grev” oyunlarında çalışmış, işçi sendikaları ile devrimci tiyatrolar arasındaki verimli diyalog ve işbirliğine yakından tanık olmuştum. İşçi sınıfı mücadelesinde sanat emekçilerinin rolünden söz ederken, Gorki’nin “Ana”sının Rutkay Aziz tarafından A.S.T’da sahnelenişinde Sarper Özsan’ın yaptığı sahne müziğinin sonraki yıllarda ülkemizde ‘1 Mayıs Marşı’ olarak kullanıldığı da unutulmamalı. DİSK Başkanı sevgili Arzu Çerkezoğlu’nun sanata ilişkin duyarlığını bildiğimden, bu alanda yeni atılımlar beklemekteyim. Siyasal iktidar, pandemi sürecinde -her anlamda- en fazla zayiat veren kesimlerden sanat emekçilerine desteğini esirgerken, sendikaların bu alana destek çıkması anlamlı olur kanısındayım.  BEYAZPERDEDE EMEKÇİLER  Tam bir yıl önceki (2 Mayıs 2020) köşe yazımda, sinemada işçi sorunlarını ele alan filmlerden söz etmiştim. Bu kez, orada değindiğim filmleri yinelememeye çalışarak, sinemada işçi sınıfının temsiline ilişkin örnekler vermek istiyorum. Dünya sinemasından en yeni örneklerle başlayalım. Son Oscar töreninden En İyi Film, En İyi Yönetmen ve En İyi Kadın Oyuncu ödülleri ile ayrılan Chloé Zhao’nun “Nomadland”i bu konuda en iyi örneklerden biri. Göçmen bir ailenin kızı olan Zhao, Amerika’daki ekonomik buhranın etkisi ile evlerini kaybeden, karavanlarda yaşayan, kısa dönemli işlerde çalışarak yaşamlarını sürdürmeye çalışan emekçilerin dünyasını belgesele yakın bir gerçekçilikle aktarıyor. Amerikan bağımsız sinemasından gelen bu dürüst yapım, tek örnek değil elbette. Martin Ritt’in, gerçek bir hikâyeye dayanan 1979 tarihli filmi “Norma Rae”, bir madenci kasabasında, cesur bir kadın işçinin önderliğinde gerçekleşen bir grevi konu almıştı. Film, Sally Field’e En İyi Kadın Oyuncu Oscar’ını kazandırmıştı, ama Akademi’nin o günkü muhafazakâr yapısıyla daha büyük bir ödül beklenemezdi. Çünkü, Hollywood’un işçi sınıfı mücadelesine bakışının muhafazakâr bir çizginin ötesine geçebilmesi mümkün değildi. Büyük stüdyoların bu temaya yaklaşımı ideolojik angajmanları ile sınırlıydı.  Hollywood’un işçi sınıfına bakışının tipik örnekleri arasında, Elia Kazan’ın “Rıhtımlar Üzerinde”, Paul Schrader’in “Mavi Yakalılar”, John G. Avildsen’in “Rocky”, John Badham’ın “Cumartesi Gecesi Ateşi”, Garry Marshall’in “The Flamingo Kid“ini sayabiliriz. Bu filmlerdeki ‘sarı’ sendikacılar kendi çıkarlarına çalışırken, işçiler sınıf atlama tutkusu ile yanıp tutuşur… İşçileri, örgütlü mücadele yerine bireysel başarı ve zenginleşme hayallerinin peşinden gitmeye yöneltmek Hollywood’un görevleri arasındadır. Tabi, ‘beyaz işçiler’in Demokrat Parti’den kopup Cumhuriyetçiler’e yönelmesi de sağlanabilirse, tadından yenmez… Kötü adam’ın patronlar sınıfından değil, siyahlar arasından seçilmesi tesadüf değildir. İşçi sınıfının sorunlarına eğiliyormuş gibi görünüp, sorunun ‘sistem’de olduğunu görmezden gelen, Colin Higgins’in “9’dan 5’e” gibi reformist filmler de Hollywood’un oyuncakları arasındadır. Tabi, istisnaları yok değil bu çizginin. Amerikan bağımsızlarının ana akıma karşı çıkan yapımları arasında, James Franco’nun John Steinbeck uyarlaması “Bitmeyen Kavga”sından Terence Malick’in “Gizli Bir Yaşam”ına epeyce film var, emekçilerden yana tavır koyan.  Avrupa sinemasında bu bağlamda daha dürüst filmlere rastlayabiliriz. Sicilyalı balıkçıların yaşamını beyazperdeye taşıyan Luchino Visconti’nin “Yer Sarsılıyor”undan 2020 yılı yapımı Malta filmi (İKSV’nin Nisan seçkisinde izlediğim) “Luzzu”ya, Elio Petri’nin “İşçi Sınıfı Cennete Gider”inden Lina Wertmüller’in “Mimi’nin Baştan Çıkarılması”na (Mimi metallurgico ferito nell’onore), J.L. Godard’ın 68 Mayıs’ında bir sosis fabrikasını işgal eden işçileri anlattığı “Her Şey Yolunda”dan Ken Loach’un 1980’lerde L.A’deki temizlik ve bina işçileri grevini konu alan “Ekmek ve Güller”ine ve Dardenne kardeşlerin “İki Gün Bir Gece”sine, Kazimierz Kutz’un “Tacın İncisi”nden Aki Kaurismaki’nin proleterya üçlemesine (Cennetteki Gölgeler, Ariel, Kibritçi Kız) pek çok film sayabiliriz.  Sinemamızda da, Ethem Göreç (Karanlıkta Uyananlar), Duygu Sağıroğlu (Bitmeyen Yol), Memduh Ün (Kırık Çanaklar), Yılmaz Güney (Umut), Şerif Gören (Endişe, Tomruk), Lütfi Akad (Gelin, Düğün, Diyet), Yavuz Özkan (Maden, Demiryol), Muammer Özer (Bir Avuç Cennet), Tunç Okan (Otobüs), Atıf Yılmaz (Bir Yudum Sevgi), Muzaffer Hiçdurmaz (Çark), Faik Ahmet Akıncı (İş), Erden Kıral (Bereketli Topraklar Üzerinde, Vicdan, Yük)’den bu yana işçi sınıfının sinemada temsiline sık rastlanmıyor. En yeni örnek, Erdem Tepegöz’ün ilk gösterimini geçen yıl Moskova Film Festivali’nde yaptığı “Gölgeler İçinde” adlı başarılı filmi.  İŞÇİ FİLMLERİ  Son günlerde İKSV’nin İstanbul Film Festivali seçkisi içinde izlediğim filmlerden Polonyalı yönetmen Piotr Domalewski’nin “Asla Ağlamam”ı da bir göçmen işçi hikâyesi. İngiltere’de çalışırken bir iş kazasına kurban giden babasının cenazesini ülkesine götürme için çabalayan bir genç kızı anlatıyor. Aynı seçkide yer alan David Dufresne’nin Paris’te ‘Sarı Yelekliler’in direnişini anlatan görkemli belgeseli “Şiddet Tekeli”ni bir başka yazıya bırakarak, Mayıs seçkisi içindeki bir filmden söz etmek istiyorum. Andrey Konchalovsky’nin “Sevgili Yoldaşlar”ı, bu satırları yazarken henüz gösterime açılmadığı için önyargılı olabilirim. 1962 yılında, Kızıl Ordu askerlerinin ateş açması sonucu 30 işçinin hayatını kaybetmesiyle sonuçlanan ve ancak 1992 yılında bir soruşturmaya konu olan bir olayın filmini programa almalarına bir diyeceğim olmaz da, keşke prömiyerini 1 Mayıs’ta yapmasalardı…  Kundurama’nın çevrimiçi film gösterimlerinde bu hafta “Denizaşırı Hizmetçiler” var. Devam etmekte olan iki -çevrimiçi- festivalde de emekçilerin yaşamına bakan çok sayıda film yer alıyor. İzmirli genç yönetmen Gülten Taranç’ın yönettiği 2. Kadın Yönetmenler Festivali’nde iki yerli yapım, Büşra Bülbül’ün kısa filmi “Çamaşır Suyu”nu ve (henüz izlemediyseniz) Ahu Öztürk’ün yönettiği, Asiye Dinçsoy ve Nazan Kesal’ın başarlı bir takım oyunu sergilediği “Toz Bezi”ni izlemenizi öneririm. Son olarak, dün akşamki açılış töreni ile başlayan 16. Uluslararası İşçi Filmleri Festivali’nde dünya sinemasından pek çok filmi festivalin youtube kanalından -ücretsiz- izleyebileceğinizi hatırlatmak isterim. “Hangi Kadraja Sığar” sloganı ile sunulan programda, geçim derdinden erkek şiddetine, çocuk işçilikten gökkuşağına insan haklarının farklı alanları kadraja alınıyor. “Lenin’in Treni”ni, “Geçit Yok”, “Deniz Kadınları”, “Yeryüzü Ayakları”, “Afrikalı Uşaklar”, “Ekmek ve Adalet”, “Gama Grevi”, “Büyülü Fener Bekçileri” adlı belgeselleri kaçırmamaya çalışacağım… İstanbul Büyükşehir, Kadıköy ve Çankaya belediyelerini kutlamak isterim, pandemiye teslim olmayıp, festivale destek oldukları için. “N’ayır, n’olamaz!”
Çağan Irmak dönem işleri konusunda en deneyimli yönetmenlerimizden. Üstelik kendisi filmografisinde Yeşilçam hissi en yoğun hissedilen yönetmenlerden. Bu yüzden BluTV’nin yeni dönem dizisi “Yeşilçam” en doğru isme emanet edilmiş diyebiliriz. Ancak dönem dizisi çekmenin kendine göre güçlükleri çoktur.  Geçtiği zamana ve mekâna dair tutarlılık göstermek bu güçlüklerdendir. Kullanılan objelerden tutun da karakterlerin diyalogları, oyuncuların diksiyonları, vücut hareketlerine kadar her şey tutarlı ve inandırıcı olmalıdır. Yönetmenin hem bu tutarlılığı sağlayıp hem de kendi tarzını yansıtarak bir dünya kurması büyük meziyettir. Henüz ilk iki bölümünü izlediğimiz Yeşilçam dizisi genel itibarıyla, bütçesi elverdiğince, geçtiği dönemin estetiği ve ruhunu yakalamış fakat mizansenin bütününe bakıldığında dünyayı tam hakkıyla yaratamamış. Dönemin çalkantılı siyasi atmosferi ile Yeşilçam’ın gösterişli, gelenekçi ama modern yapısının iç içe geçmesi gereken dünyada en büyük yalpalama bana kalırsa oyuncu seçimi ve repliklerde yaşanmakta. OYUNCU SEÇİMİNİN ÖNEMİ  Akıllı ve hevesli genç sinema oyuncusu adayı rolünde Afra Saraçoğlu’nun kimyasının döneme uyumsuzluğu ile henüz acemilik taşıyan oyunculuğunun göze batması dizinin büyük handikabı olmuş. Sinema âşıklısı Yeşilçam yapımcısı Semih Ateş rolünde Çağatay Ulusoy’un ikinci bölümde karekterini daha iyi üstlendiğini düşünüyorum. Semih karakterinde, Mad Men’deki Don Draper aurasını hissetmek mümkün. Yeşilçam yıldızlarından Mine karakterinde ise Selin Şekerci, iri gözleri ve bakışlarıyla dönemin ruhuna uyumluydu. Dönemin hakkını vererek karakterini en iyi şekilde yansıtan isim ise kesinlikle Yetkin Dikinciler idi. Kamera ona her döndüğünde Yeşilçam dünyasına ait bir hikâyede olduğumu hep hissettim. Duruşu, telaffuzu ile o dünyada gerçek duruyordu ve elbette kaçınılmaz röpteşambır ayrıntısı ile. Ayhan Işık için seçilen oyuncu yakışıklı, ona lafım yok ancak, Ayhan Işık star ışığı diye bir şey varsa bunun en büyük voltajına sahip oyuncudur. Onu böylesine sönük bir şekilde görmeyi yadırgadım.  HANGİ TARİHTEYİZ?  Yeşilçam dizisinin tüm tanıtımlarında hikâyenin 1960’larda geçtiği söylenmekte. Lakin dizide 6-7 Eylül Olayları’nın da kendine yer bulduğunu gördük. 1955’te gerçekleşmiş bu olayların gösterildiği sahneden sonra, herhangi bir zaman atlaması yaşamadan ana karakterimizin, ‘‘The Beatles’ isimli müzik grubu kuruldu’ haberini gazeteden okuması ile 1960 yılına nasıl ışınlandık tam anlayamadım. Dizinin geçtiği tarihi önemsiyorum çünkü bu diziyi duyduğum anda iki sebeple heyecanlandım. Dizinin, çok partili sisteme geçiş yapan Türkiye siyasi döneminde geçmesini ve bu dönem toplumunun yaşadığı değişimleri önemsiyorum. Bunları konuşmadan Yeşilçam ile ilgi söz söylemeyi imkânsız buluyorum. Türk Sineması’nın kimlik oluşturabilme kapasitesi düşünüldüğünde, 1960 ve 1980 arası dönemin öne çıktığını görmekteyiz. Köyden kente göçün artmasıyla, sinemanın seyirci kitlesinin değişmesi Yeşilçam Sineması üzerinde etkili olmuştur. Bu etki hem estetik hem de öyküsel olarak, geleneksel ile modern olanın çatışmasını yüzeysel kodlarla da olsa beraberinde getirmiştir. ABD’ye yakınlaşan Türkiye hesaba katıldığında, Yeşilçam ile Hollywood arasında benzerlik kurulması kaçınılmaz olabilir. Ancak bence bu benzerlik, niyet ötesine gidememiştir. Çünkü 1930’lardan itibaren oligarşik bir sistemle yönetilen Klasik Hollywood Sineması, dikey işletme modeli ile sekiz yapım şirketi tarafından yönetilmiştir ki bu yapı aynen Henry Ford’un işletme modeli Fordizm gibidir. Bu yapı içerisinde yıldız sistemi ile tek tipleşen oyuncular ve yönetmenler doğmuştur.  Hollywood’un bu oligarşik düzeninin kaçınılmazı olarak da Hays Yasaları gibi sansür yönetmeliği çıkarmıştır. Neyse ki, Yeşilçam dizisinde sansür konusuna komünist bir senarist ile güzel bir giriş yapıldı. Aklıma Vedat Türkali’yi getiren bu senarist karakteri ve hikâyesini ileriki bölümlerde yakından takip edeceğim. Göze şenlik, yüze tebessüm veren, öyküsünün açılacağına dair sinyaller gösteren Yeşilçam dizisini izlemesi keyifli geldi. Üstelik Yeşilçam konuşmamız için de iyi bir fırsat doğurdu. Tamer Karadağlı ile Iraz Yıldız, sosyal medyada yaşadıklarını yargıya taşıdı
1 Mayıs’ta müzisyenler için konser
Pandemi döneminde derin bir yoksulluk krizinin içine giren, enstrümanlarını satmak zorunda kalan ve intihar haberleri ile gündeme gelen müzisyenlere, “online konser” ile destek verilecek. Solfasol Müzikal Dayanışma, pandeminin ilk başladığı günden bugüne kadar 75’i aşkın konserde 250’ye yakın müzisyene destek sundu. Geçen ayı da yine bir konserle geçiren Müzikal Dayanışma, bu konserlerini sürdürüyor. 1 Mayıs’ta da desteğini devam ettiren Solfasol, konuyla ilgili şu açıklamayı yaptı: “Bu yıl 1 Mayıs’ta meydanlara inmeye izin yok, öyleyse her yeri 1 Mayıs meydanına çeviriyoruz! Evlerimizde kuracağımız çevrimiçi1 Mayıs meydanında müzikal dayanışmaya Tayfa Bandista omuz veriyor. Herkesi, Solfasol Müzikal Dayanışma için bilet alarak desteklemeye çağırıyoruz. Konsere ilişkin detaylar şöyle: 1 Mayıs Cumartesi Saat: 14.00 Konseri buradan canlı izleyebilirsiniz. BİLET ALMAK İÇİN: 1 BİLET: 10TL - http://iyzi.link/AFxcMQ 2 BİLET: 20TL - http://iyzi.link/AFxkCw 5 BİLET: 50TL - http://iyzi.link/AFxkEA 10 BİLET: 100TL http://iyzi.link/AFxkFQ Sanatımız sömürüldü
Işıl ÇALIŞKAN Sanat emekçileri için belki de tarihteki en zor bir yıldı. Müzisyeni, tiyatro oyuncusu, sinema sanatçısı, yönetmeni, sahne emekçisi, ışıkçısı, sesçisi… İstisnasız hepsi için. Var olan kayıtsızlık sorunu salgınla beraber içinden çıkılamaz bir hal aldı. Sendikalı olmamakla birlikte örgütlü hareket edememeleri en bariz problemdi. Öyle ki ellerinden tutan da olmadı. Bu süreçte devlet tarafından kayda değer bir hamle yapılmadı. Görmezden gelindi, yok sayıldılar. Sonuç olarak yıllardır emek verdikleri işleri maddi manevi zorluklarla döndü onlara. İşçi sınıfının Birlik, Mücadele ve Dayanışma Günü 1 Mayıs vesilesiyle sanatçıların sendikalarına taleplerini sorduk. Müzik ve Sahne Sanatçıları Sendikası Yönetim Kurulu Üyesi Hasan Aldemir, Kültür Sanat Emekçileri Sendikası Yönetim Kurulu Üyesi Ahmet Rıza Evci ve Oyuncular Sendikası Yönetim Kurulu Genel Sekreteri Sercan Gidişoğlu cevapladı. YILLARIN EMEĞİNİN SONUCU AÇLIK Müzik ve Sahne Sanatçıları Sendikası Yönetim Kurulu Üyesi müzisyen Hasan Aldemir’e müzisyenlerin haklarının ne kadar korunduğunu soruyoruz. Aldemir, “Müzisyenlerin bir sendikal faaliyetleri, bir de sanatçıların telif haklarını koruyan meslek birlikleri var. Avrupa’ya kıyasla yok denilebilir. Müzisyenlik bir meslek tanımı içerisinde olmadığı için meslek olarak tanınmayan bir camianın haklarının da sadece sendikalar ya da meslek birlikleri üzerinden korunabilmesi maalesef yeterli değil. Arkadaşlarımızın çok değerli çabaları karşılık bulamıyor. Geçmişten bugüne geçen yılların birikimi altında eziliyoruz. Yılların emeğinin karşılığını açlıkla, kıt kanaat geçinmekle alıyoruz” diye cevaplıyor. Müzisyenlerin 1 Mayıs’tan beklentisinin umutlu bir gelecek olduğunu belirten Aldemir, taleplerini şöyle sıralıyor: “Müzisyenler yarınını ülkemizdeki sosyal ekonomik koşullardan kaynaklı olarak göremiyor. Yarın ne olacağımızı bilmiyoruz. Yarınlarımızın öngörülebilir düzeyde olması önemli. Sağlıktan, sosyal güvenceden faydalanan bir yapının içinde olmamız müzisyenler için en büyük kazanımlardan biri olacak. Müzisyenler pandemiden önce de hayatlarını çok sağlıklı koşullarda hayatlarını idame ettiremiyordu. Tek bir beklentimiz var öngörülebilir, ileriye umutla bakan garantili bir gelecek.” Hasan Aldemir İŞÇİ OLDUĞUMUZ KABUL EDİLMELİ Oyuncular Sendikası Genel Sekreteri Sercan Gidişoğlu oyuncuların sosyal ve mesleki haklar konusunda ciddi sıkıntılar yaşadığını söylüyor. Gidişoğlu, “Oyuncular sektörde kanunda öngörülen şekilde çalışmıyor. Kanun ve sektörün uyuşmazlığı problemi var. Bunu aşamadığımız için oyuncuların özlük haklarında sigortalılık, emeklilik gibi kanundan doğan ciddi eksikler var. Bu çalışma statüsü tabii ki zincirleme bir sorun yaratıyor” diye konuşuyor. Öte yandan hali hazırda yaşanan aşı tartışmasına değinen Gidişoğlu, “Setler çok kalabalık ve salgın için çok riskli ortamlar. Oyuncular da meslekleri gereği maskesiz çalışmak zorunda. Bu nedenle biz setlerde çok sayıda bulaşı görüyor ve yaşıyoruz. Bu insanlar salgını halkın arasına da yayıyor. Dolayısıyla aşılanma talebinin sert tepkilerle karşılaşması bizi üzüyor” diye konuşuyor. Gidişoğlu 1 Mayıs’taki en büyük taleplerinin ise “işçi olduğumuzun kabul edilmesi” olduğunu belirtiyor ve sözlerini şöyle tamamlıyor: “Hem devlet tarafından aslında kanunlarca kabul edilmiş olan bu gerçeğin uygulamada hayata geçmiş olmasında devletin ve diğer sektör paydaşlarının da payı var. 1 Mayıs da bunu seslendirmenin en büyük günü. Ben oyuncu arkadaşlarımı da örgütlü olmaya davet ediyorum.” Sercan Gidişoğlu KAYITSIZLIĞIN TEMELİ EMEĞİN YOK SAYILMASI Kültür Sanat Emekçileri Sendikası Yönetim Kurulu Üyesi dansçı Ahmet Rıza Evci, pandemiden önce de sanatçıların en büyük sıkıntısının kayıtlı olmamaları olduğunun altını çiziyor. “Kaydı olmayan bir insanın hangi hakkından bahsedebiliriz ki?” siteminde bulunan Evci, “Dolayısıyla şu anda kimin zor durumda olduğunu kimse bilmiyor. Çünkü bu arkadaşlarımızın bir örgütlenmeleri yok. Biz o arkadaşlarımızın ihtiyaçlarını intihar ettikleri zaman öğrenebiliyoruz. İnsanı örgütlülük yaşatıyor. Pandemi dönemi bizim beraber olmamız gerektiğini öğretti” diye konuşuyor. Kayıtsızlığın temelinin ise emeğin ve işgücünün yok sayılmasından kaynaklandığını belirten Evci, “İnsanların eğlendiği şey bizim mesleğimiz. İnsanlara iş gibi gelmiyor bu önemsenmiyor ve dolayısıyla çeşitli kurumlarda çalışan arkadaşlar iş güvencesiz çalışıyor” diyor. Evci, 1 Mayıs taleplerini ise şöyle sıralıyor: “İnsanların bazı yerlerde kayıtsız çalışmaması için gösterilen çaba müzik ve sahne sanatçıları için ve tiyatro sanatçıları için geçerli değil. Devlet kurumlarındaki sanat kurumlarına kadrolu sanatçılar alınmıyor artık. O insanların da gelecek kaygısı oluyor. Bu ülkede devlette çalışan epi topu 3 bin sanatçı var. Siz bu insanlara kadrolu girmesi için olanak tanımıyorsunuz. Bu da oranın kurumsal yapısını bozuyor.” Ahmet Rıza Evci Daha fazla bahane yok
Bundan 36 sene önce Bob Geldof ve Midge Ure tarafından organize edilen ve yaklaşık 2 milyar kişi tarafından izlenilen (O zamanki dünya nüfusunun yüzde 40’ı) “Live aid” konserinde yüzlerce müzisyen Afrika’daki açlık sorununa ve çocuk ölümlerine dikkat çekebilmek için şu sloganı kullanmıştı: No more excuses. ‘Daha Fazla Bahane Yok’ diye dilimize çevrilebilir. Pandemi döneminde müzik sektörünün içinde bulunduğu durum için ne kadar uygun değil mi bu cümle? Bu çağrımıza kulak verecek yetkililer bulunur mu bilemiyorum ama aşağıdaki satırları bir müzisyen kırılganlığıyla değil Anadolu Müzik Kültürleri Derneği’nin ‘Müzisyenlerin Uğradığı Hak İhlalleri’ raporuna dayanarak, somut gerçekler üzerinden kaleme alıyorum. Müzik sektöründe çalışan kişilerin sürekli ve/veya kayıtlı bir işte çalışmıyor olmalarının da etkisiyle bu alanda ne kadar kişinin çalıştığı tam olarak bilinmemektedir. Ülkede yaşayan yüz binlerce müzik sektörü çalışanı devlet nezdinde kaydı olmadığı için yok hükmündedir. Bu durum, yaşanan sorunların giderilmesi için gerekli politikaların da ortaya çıkmasına engel olmaktadır. Sektör çalışanlarının pandemi sürecinde temel ihtiyaçlarının yok sayılması ağır insan hakları ihlalidir. Müzisyenlerin ve sektör çalışanlarının insan onuruna yaraşır bir yaşam sürme olanaklarından mahrum kaldığı bu süreçte İnsan Hakları Evrensel Bildirisi’nde yer alan ‘Herkesin kendisinin ve ailesinin sağlık ve refahı için beslenme, giyim, konut ve tıbbi bakım hakkı vardır. Herkes işsizlik, hastalık, sakatlık, dulluk, yaşlılık ve kendi iradesi dışındaki koşullardan doğan geçim sıkıntısı durumunda güvenlik hakkına sahiptir’ ilkesi ihlal edilmiştir. Türkiye Cumhuriyeti Anayasası’nın 64’üncü maddesinde özetle “Devlet sanat faaliyetlerini ve sanatçıyı korur” ifadesi yer almaktadır. Gerekli tedbirler alınmaya çalışılsa da büyük oranda alınan tedbirlerin ve yapılan desteklerin yeterli olmadığı görülmektedir. Dolayısıyla Türkiye’de yaşayan müzisyenlerin Anayasa’nın 64’üncü maddesi üzerinden de bir hak ihlaline maruz kaldıkları görülmektedir. Ayrıca müzisyenlerin çalışma saatleri ve aldıkları ücretler de göz önüne alındığında Türkiye’nin de 2004 yılında imzaladığı Avrupa Sosyal Şartı’nın 4’üncü maddesinde yer alan “Tüm çalışanların, kendilerine ve ailelerine iyi bir yaşam düzeyi sağlamak için yeterli ve adil ücret alma hakkı bulunmaktadır” hükmüyle devlete yüklenen sorumluluğun ihlal edildiği de görülmektedir. Mevcut iktidar pandemi döneminde işyerlerine, büyük şirketlere 240 milyarlık destek sağlarken 8.4 milyon aileye ise 8.4 milyar lira destek sağlamıştır. Müzisyenlere ise Kültür Bakanlığı’nın desteği -başvurusu kabul edilenlere- aylık 330 liraya karşılık gelmektedir. Covid 19 süresince Türkiye Meksika’dan sonra halka en az nakit desteği sağlayan ülke olmuştur. En üzücü ve çarpıcı ise araştırma sonucunda müzisyenlerin yüzde 92’sinin gelecek planlarında değişiklik yapmaya gidecek olmaları. Bu durum bu alanda eğitim almış, uzun yıllar emek vermiş ve uzmanlaşmış kişilerin asıl mesleklerini yapmaktan kaçınmaları gibi olumsuz sonuç doğururken, diğer taraftan da toplumun ilerlemesinde hayati rolü olan ve son yıllarda oldukça çoraklaşan kültür-sanat alanının daha da fakirleşmesine neden olacaktır. Unesco, Belgrad toplantısı sonrası taraf devletlere yönelik aldığı tavsiye kararında “Tam ve en geniş tanımlarıyla güzel sanatların hayatın vazgeçilmez bir parçası olması gerekliliğini ve hükümetlerin, sadece sanatsal ifade özgürlüğünü teşvik eden çevrenin yaratılıp sürdürülmesine değil yaratıcı zekânın ortaya çıkışını kolaylaştıracak maddi koşulları da yaratmaya ve sürdürmeye yardımcı olması” uyarısı var. Bu örnekler çoğaltılabilir. İhtiyacımız olan bizleri “müsvedde” olarak görmeyecek devlet adamları. Sanatın elitlerin eğlencesi değil bir gereksinim olduğunu kavrayabilecek devlet adamları… Bugün 1 Mayıs. Bugün işçinin bayramı. Emeğin en yüce değer olduğunu öğreten emekçinin bayramı. Bu günler de geçecek. Bizler en güzel giysilerimizle en güzel meydanlarda şarkılar türküler söyleyeceğiz, halaylar çekeceğiz. Bugünlerin özlemidir bizi ayakta tutan her türlü baskıya rağmen bizi özgür kılan… Caz hayat için konuşur
Işıl ÇALIŞKAN Afrikalıların kölelik Amerika’sındaki yaşamlarına bir itiraz olarak doğan caz müzik, ortaya çıktığı 1800’lü yıllardan bu yana duygularla yoğrulmuş bir tür. Sömürgeciliğin karşısında yükselen hüzün, acı, özlem, özgürlük arayışı duyguları bugün de yaşamın ta kendisi gibi şekillenmeyi sürdürüyor. İçinde geleneksel esintiler taşısa da caz, günümüz müziğini etkileyebilen güçte. Aynı zamanda birçok kalıbı yıkacak esneklikte olan cazın varlığı elbette bir gün değil her gün hatırlanmalı. Caz mirasının kültürel etkilerini yaşatmanın amaçlandığı Uluslararası Caz Günü, 2011 yılının sonbaharından bu yana her yıl 30 Nisan’da kutlanıyor. Hancock Enstitisü başkanı ve UNESCO İyi Niyet Elçisi Herbie Hancock’ın başkanlığını üstlendiği bu özel günün kutlamaları daha önce her yıl bir şehirde seyircili konserlerle yapılıyordu. Ancak bu yıl da geçen yıl olduğu gibi salgın nedeniyle yalnızca çevrimiçi konserlerle kutlanabiliyor.  Hancock’un başkanlığında yürütülecek Los Angeles’taki global kutlamalarda Dianne Reeves, Dee Dee Bridgewater, Cyrus Chestnut, Amina Figarova, Joe Lovano, Kenny Garrett, Rudresh Mahanthappa gibi isimler sahne alacak.  Türkiye saati ile 05.00’te başlayacak konser jazzday.com web sitesi ile UNESCO, ABD Dışişleri Bakanlığı ve Birleşmiş Milletler web televizyonu üzerinden izlenebilecek.  Uluslararası Caz Günü kutlamaları ülkemizde de birçok çevrimiçi caz konseri eşliğinde gerçekleştirilecek. Salgının etkisiyle yara alan müzisyenler, cazın asırlık gücüne sığınıyor. Uluslararası Caz Günü’nde caz dünyasının önde gelen isimlerini bu sayfada buluşturduk. Sözü kendilerine bırakalım…  SEVİN OKYAY: NOTALAR ŞEHRİ KAPLAMAYI SÜRDÜRSÜN Dünya Caz Günü’nün hâlâ devam ettiğini görmenin insana cesaret verdiğini ifade eden caz eleştirmeni Sevin Okyay, özgürlük mücadelesinin içinden doğmuş olan caz müziği için bir saygı duruşu bu” diyor. Okyay, 2012’de Dünya Caz Günü’nün başkenti seçilen İstanbul’daki konserden anılarını anlatıyor: “Akbank Sanat, Galatasaray Lisesi, Borusan Müzikevi ve SALT gibi mekânlarda konserler gerçekleşirken senenin All Star konserine Aya İrini ev sahipliği yaptı.  Güneşli bir sabah Aya İrini bahçesinde çok sevdiğimiz cazcılarla yüz yüze oturuşumuzu unutamam. Gece sahne alan müzisyenler arasında ise Al Jarreau, Branford Marsalis, John McLaughlin, Joss Stone ve Hüsnü Şenlendirici gibi isimler vardı.”  Caz müziğinin yaygınlaşması sayesinde ülkeler arasındaki iletişimin de teşvik edilmesinin amaçlandığını söyleyen Okyay, “Bugün o iletişime her zamankinden çok ihtiyacımız var. Diyoruz ki, canlı müziğe henüz kavuşamasak da, notalar şehri kaplamayı sürdürsün” temennisinde bulunuyor.  FERİDUN ERTAŞKAN: CAZ GÜNÜ SALGINA BOYUN EĞMEZ Cazkolik’in kurucusu yazar Feridun Ertaşkan, “Geçen sene Dünya Caz Günü kutlamalarına karantina ortamında girerken salgının etkisinin hemen geçeceğinden çok emindim ama bir yıl geçti hâlâ evdeyiz. Geçen yılki konser 10 milyondan fazla izlense de kapalı kalmaktan kimse memnun değildi” diyor. Ertaşkan, sözlerini şöyle sürdürüyor: “Herbie Hancock’ın fikriyle 2011’de yola çıkılmış, 2013 İstanbul ile dünya çapında zirve yapmış, on yılda dünya turu atmış, şehirler seçilirken sosyal/siyasal dengelere dikkat edilmişti. İki sene önce yapısal değişiklik geçirerek kutlama organizasyonu Thelonious Monk Vakfı’ndan yeni kurulan Herbie Hancock vakfına devredilmişti. Cazın tek küresel organizasyonu yoluna devam etse dahi iki senedir ağır darbe alıyor. Elbette Dünya Caz Günü tıpkı asırlık caz müziği gibi bu badireleri de atlatır. Yine sokaklar, salonlar şenlenir fakat tahammül çok azaldı, tez elden şu salgına bir çare bulmalı.”  JÜLİDE ÖZÇELİK: TÜRKİYE’DE MÜZİSYEN OLMAK BELİRSİZLİKTİR Caz müzisyeni Jülide Özçelik, “İçinde bulunduğumuz şu günlerde hiçbir günü kutlamanın bir anlamı yok gibi. Biz bu güne dair, İş Sanat’tan aldığımız teklifle seyircisiz bir şekilde konser gerçekleştirdik” diyerek başlıyor sözlerine. Özçelik, “Türkiye’de müzisyen olarak yaşamak, her türlü belirsizliği göze almak demek. Hele ki bağımsız müzisyenseniz o zaman işiniz daha da zor maalesef. Tamamen muamma. Zaman çok fakat konsantrasyon ve kaygı problemleri ile uğraşıyoruz. Belirsizlik üretimi olumsuz yönde etkiliyor” diye konuşuyor. Müziğin her türlüsünün pandemiden çok etkilendiğini belirten müzisyen sözlerini şöyle sonlandırıyor: “Sahne emekçileri, zaten ülkenin olumsuz denebilecek her durumunda iptaller yaşıyordu. Başka alanlarda iş güç devam ederken, bizlerin sesi kısılıyordu. Şimdi ise derin bir sessizlik içinde kalındı, üstelik bu sessizliğin ne zaman biteceği de bilinmiyor. Devlet desteği de söz konusu değil. İntihar vakaları çok fazla ve müzisyenlerin dayanacak gücü kalmadı.”  SELEN GÜLÜN: ÖNÜMÜZÜ GÖREBİLSEK KÜLLERİMİZDEN DOĞACAĞIZ Tek başına müzisyenliğin caz müziğin ruhuna aykırı olduğunu belirten caz müzisyeni Selen Gülün, “Bu müziğin kendisi müzisyenlerin sahne paylaşımı, seyircilerle etkileşimli iletişimi üzerine kurulu. Sahnede birlikte üretmek, doğaçlamalar ile kendini ifade etmek kültürü pandemide sekteye uğradı” diyor. Bu mağduriyetin tüm dünyada yaşanan bir travma olduğunu hatırlatan Gülün, “Ortak dileğimiz elbette yakında normalleşme sürecine girebileceğimiz bir ortam oluşsun, yeniden birbirimize ve dinleyicimize canlı canlı performanslarda ulaşalım. Fakat bu ne kadar mümkün olacak göreceğiz” diye konuşuyor. Gülün sözlerini şöyle sonlandırıyor: “Bu seneki 30 Nisan için Badau - Garanti BBVA adına mini bir konser verdim ben de Apostolos Sideris ve Berke Özgümüş ile. Yine konserleri evlerden izleyerek kutlayacağız Dünya Caz Günü’nü. Umarım 2021 evlerdeki son kutlamamız olur. Önümüzü biraz görebilsek küllerimizden yine doğarız. Müziğin ruhunda var kendini yeniden yaratmak.”  HAKAN BAŞAR: TUTKUYLA PEŞİNDEN KOŞTURAN MÜZİK Dünya Caz Günü’nü bayram olarak tanımlayan caz piyanisti Hakan Başar, “Etkinlik sayısı az olmasına rağmen gittikçe çekici hale gelerek dinleyici ve caz müzisyeni sayısının arttığı ve tutkuyla peşinden koştuğu bu değerli müzik tarzı için ayrılmış yılın bir günü” diyor. Başar, “Yaşımdan dolayı kısa süredir uğraşmama rağmen, Türkiye’de caz müzik yapmanın ne kadar güç olduğunu anladım. Sıra beklemek zorundasın. Maddi şartların yetersizliği ise ayrı bir durum. Pandemi müzisyenlerin güvencesizliğini ortaya çıkardı. Yine de şanslıyım. Ailemin desteği inanılmaz” diyor ve ekliyor: “10 yaşımdan itibaren konserler, caz festivalleri, Londra’daki Ubuntu Music’in ilk albümüm “On Top Of The Roof” ve Jimmy Haslip & Will Kennedy ile kaydettiğimiz Hub Art Single’ı çıkartması, London Jazz Festival gibi uluslararası bir etkinliğin açılış konseri bulabildiğim şanslar.” DÜNYA CAZ GÜNÜ BÖYLE KUTLANIR Uluslararası Caz Günü kapsamında evinizden eşlik edebileceğiniz bazı etkinlikler:  Garanti BBVA, Caz Günü kutlaması kapsamında “Garanti BBVA ile Sesini Aç” etkinliği ile kutluyor. Youtube’ta saat 14.00’te yayına girecek programın konukları, Çağrı Sertel, Selen Gülün Trio, Batu Şallıel Quartet ve Cenk Erdoğan Trio olacak.  İş Sanat, Caz Günü’nü, Jülide Özçelik konseriyle kutluyor. Konser, bugün saat 20.30’da İş Sanat’ın YouTube kanalı ve internet sitesinde. Önder Focan’ın, basçı Enver Muhamedi ve davulcu Burak Cihangirli ile birlikte oluşturduğu Önder Focan Trio, bu özel günde Kadıköy Belediyesi Yeldeğirmeni Sanat’ta sahne alacak.  Akbank Caz Festivali‘nin, 30’uncu yılına özel olarak oluşturulan albümün hazırlık sürecini içeren arşiv niteliğindeki belgesel, bugün Dünya Caz Günü’ne özel olarak sanatseverlerle buluşuyor. Rönesans hayatlar, Barok korkular ve heyûlalar
Her gece Barok korkular yaşardım, çocukluk işte. On yedinci yüzyılın Barok tablolarındaki bedenler gibi karanlığın içinden ışığa doğru fırlardım. Karanlıktan korkardım çünkü, bir an önce karanlıktan kurtulup ışığa ulaşmaktı amacım. Sorun, radyonun alt katta olmasıydı, hoparlörün ise üst katta. Her akşam radyoyu açmak bana düşerdi. Merdivenlerin başında durup aşağıdaki karanlığa ürpererek baktığımı, hızla merdivenlerden inip önce ışığı, ardından da radyoyu açtığımı, sonra ışığı kapatır kapatmaz, arkamdan birileri kovalıyormuşcasına bir solukta üst kata çıktığımı dün gibi hatırlarım. Radyoyu kapatma zamanı geldiğinde bir de bunun tekrarı vardı; her gece Barok korkularımı iki kere yaşardım. O zamanlar vavien bilinmiyordu ya da biz bilmiyorduk. Taylan Biraderler’in Vavien (2009) filmini izlerken, karanlığa korka korka inişlerim, sonra da karanlıktan hızla kaçışlarım gelmişti aklıma. Keşke vavienimiz olsaydı demiştim. Nasıl da karanlıkla korkutmuşlardı bizi, karanlıkta öcüler vardı. Şimdi düşünüyorum da karanlıktan değil, asıl aydınlıktan korkmalıydık. Aşırı aydınlık zamanlardayız. Ve ışık o kadar despotik ki her yönden üzerimize düşüyor; karanlık hiçbir tarafımız kalmadı; gölgelerimizi de yitirdik. Gölgelerimiz bizi zemine, yeryüzüne, birbirimize bağlardı. Karanlığınızı yitirmişseniz, zeminden keskin çizgilerle ayrılmış bir Rönesans figürüsünüzdür. Rönesans çizgiseldir, figürler zeminden net bir şekilde koparılmış; figürler kendi üzerlerine kapanmıştır; sınırları keskindir. Çizginin ağır bastığı Rönesans üslubunda figür üretmek için sert uç kullanılırdı (Heinrich Wölfflin, Rönesans ve Barok, Janus). Bugün de biyoiktidar, bedenleri toplumsal zeminden koparmak ve kendi üzerlerine kapatmak için sertlikten, şiddet kullanmaktan hiç kaçınmıyor. Yerli ve milli Rönesansımızı yaşıyoruz. Keskin çizgilerle toplumsal zeminden koparılmış, anatomik sınırlarının içine kapatılmış figürler Rönesans tablolarında olabilir ancak. Hem tek tek bedenlerin hem de nüfusun biçimlendirildiği bir toplum, uyum yaratmak için parçaların zorla bütüne boyun eğdirildiği Rönesans kompozisyonlarını andırıyor. *** Barok üslupta ise formların keskin sınırları yoktur; formların sınırları karanlık zeminin içinde erir gider. Bedenlerin sınırları sahil şeritlerini andırır; ışık ile gölgenin sürekli dalgalandığı oynak sınırlar. Gölgelerle birbirine bağlanan gruplar, ışıklı bir tonalite sayesinde bir arada tutulur. Artık figürler değil, kütlelerdir görülen. Rönesans çizgisel düşünürken Barok kütlelerle düşünür. Ve Rönesansın, parçaların bütüne boyun eğdiği uyumlu, simetrik, sayısal kompozisyonlarında geçerli olan kurallar da ortadan kalkmıştır. Bedenleri yakalayıp dışsal niteliklerine göre bağlamlarından soyutlayarak sınıflandıramazsınız; kesinliğin yerini muğlaklık almıştır. Jean-Jacques Rousseau, 1761 yılında yayınladığı Yeni Heloise adlı romanında toplumu adeta Barok bir tablo olarak betimliyordu: “Gözüme batan heyûlalar görüyorum yalnızca, ama tutunmaya çalıştığım an yok oluyorlar.” İnsanı içine çeken bu heyecanlı, çarpıntılı hayat karşısında kendinden geçer Rousseau’nun kahramanı. *** Gölgelerinde kendimizi yitireceğimiz bir hayat yok artık. Her yeri aydınlattılar. Gölgeniz yoksa heyûlaya dönüşemezsiniz. Heyûla: Yunanca madde anlamına gelen hyle’nin Arapçası; heyûla biçimsizdir. Spotların altında gölgelerimizi yitirdikçe aşırı biçimli figürlere dönüştük; kullanışlı parçalara. Çocukluğumda karanlıktan kaçıp ışıklı alana doğru her fırladığımda hanenin reisine sığınırdım. Büyüdük; bu kez kaosla korkutuldukça yine despotun ışığına sığınıyor ve sığındıkça toplumsal zeminden kopuyoruz. Alt katın karanlığı da kalmadı artık; vavien var. Despot üst kattan vavieni açtığında, alt katta çırılçıplak yakalanıyoruz. Biçimsiz olandan asıl korkan despottur; tutamadığı, tutunamadığı heyûlalardan. O yüzdendir Komünist Manifesto’nun açılış cümlesinin heyûla ile başlaması: “Avrupa’da bir heyûla dolanıyor, komünizm heyûlası”. Yine 1 Mayıs; heyûladan bize yadigâr kalan. Hayatı gölgeli sulara dönüştürebilir ve yeniden heyûlalara dönüşebilir miyiz? Gölgelerimize yeniden kavuşabilir miyiz? Gölgeler, ele geçmeyen doğamızdı. Gölgeler, bizi çağırıyor! Elçin Sangu’dan aşı eleştirisi: Bize kilitleyecekler
Oyuncu Elçin Sangu, Türkiye’de iktidarın aşı konusundaki yol haritasına ince bir göndermede bulundu. Sağlık Bakanı Fahrettin Koca’nın dünkü açıklamalarının ardından bir Twitter kullanıcısının “Acun Ilıcalı’yı ülkeye çağırın, canlı yayın yapıp aşı parası toplayıp bizi aşılatsın. Başka çare kalmadı” şeklindeki ironik paylaşımını alıntılayan gazeteci Makbule Cengiz, “Yemin ederim benzer bir şeyi Haluk Levent yapar diye konuştuk bugün. Yani artık biz kendi aramızda para toplayıp halledeceğiz bari aşıyı getirin bir şekilde, yeter!” diye yazdı. Elçin Sangu ise Cengiz’in paylaşımına eleştirel bir tweetle destek verdi. Cengiz’e, “Aşıyı da bize kilitleyecekler matmazel” yazan Sangu, devletin başarısız aşı politikasına göndermede bulundu.  Sağlık Bakanı Fahrettin Koca, dün Bilim Kurulu toplantısının ardından yaptığı açıklamada aşı tedariğinde önümüzdeki 2 ay güçlük yaşanacağını söylemiş ve Sputnik V aşısından 6 ay içerisinde 50 milyon doz almak üzere anlaşma sağlandığını ifade etmişti. Koca ayrıca, BioNTech aşısının iki dozu arasındaki sürenin 6-8 hafta olarak uygulanmasına karar verildiğini bildirmişti. Açıklamanın ardından BioNTech aşılarının 2’nci dozu için alınan randevular ertelenmişti. Şarkımız elbet alanlarda çalacak
Cihangir Köroğlu Usta şair Nâzım Hikmet’in şiirlerinin birçok bestesiyle tanıştık bugüne kadar. Geçtiğimiz günlerde onlara bir yenisi daha eklendi. Nâzım Hikmet'in 1925 tarihli "İstanbul'da 1 Mayıs” isimli şiiri uzun süre Osmanlıca bir el yazması olarak TÜSTAV'ın (Türkiye Sosyal Tarih Araştırma Vakfı) Komintern arşivinde keşfedilmeyi bekliyordu. Banu İşlet tarafından Türkçeye çevrilen şiir, 1 Mayıs 2021 çalışmaları kapsamında Ozan Çoban ve Güneş Demir tarafından bestelendi. 1 Mayıs’a günler kala sosyal medya hesaplarından paylaşılan şarkının klibini ise Nazım Soylu Hazırladı. Ozan Çoban ve Güneş Demir ile “Bugün 1 Mayıs” isimli şarkıyı konuştuk. Hitap edilen alanın da sol kamuoyu olduğunu ele alırsak biraz da cesaret isteyen bir çalışmaya imza attınız. Bu üretimi yaparken neler hissettiniz? Güneş Demir: Sadece Nâzım değil, toplumcu gerçekçi olsun garip, ikinci yeni veya çağdaş şiir olsun, toplumsal meselelere değinen şiirin müzikle buluşturulmasına çok az rastlıyoruz son yıllarda. Memleket tarihinde toplumun belki en politize olduğu dönemlerden birindeyiz fakat bu politizasyona yol açan dertleri ifade etmede her zaman çok önemli bir vasıta olmuş olan müzik ya bu konulara hiç girmiyor ya da çok dolaylı yollardan bunu ifade etmeye çalışıyor. Böyle bir dolaylılık ya "şiir"li dönemlerde yapılır yani toplumsal refah ve kültürel yükseliş dönemlerinde ya da açık sansür dönemlerinde. Biz her ikisinde de değiliz aslında. Tabii ki bir baskı düzenindeyiz fakat sanatçıları derdini "ters" yollardan ifade etmeye itecek kadar bir açık sansür döneminde değiliz. Böyle bir müzik ortamının içinde Nâzım'ın işçi sınıfına atfen yazdığı bir şiiri bestelemekten açıkçası çok mutlu olduk ve bir süredir bu kulvardan giden çalışmalar yapmaya çalışıyoruz.  NÂZIM’IN İŞÇİ SINIFINA İNANCINI BUGÜNE TAŞIDIK  Müzik dinleme alışkanlıklarının değişime uğradığı, sol müziğe dair ilginin de azaldığı bir dönemde yeni bir 1 Mayıs şarkısı üretmek hangi motivasyonun sonucuydu? Ozan Çoban: 19 yıldır çok karanlık bir dönemi yaşıyoruz. Bunun getirisi her anlamda ve her alanda büyük bir çürüme ve yozlaşma oldu. Haliyle iyi olan, bir derdi olan, piyasadan uzak nitelikli üretimler yapılıyor olsa da yalnız kaldı diyebiliriz bu süreçte. Lakin hiçbir karanlık sonsuza dek sürmemiş. Bu da geçer, geçecek. Ben bir büyük aydınlanma dalgasının başında olduğumuzu hissediyor ve hissettiğim bu umudu ve coşkuyu da müziğimize yansıtmaya çalışıyorum. Güneş'le çok uzun süredir, yaklaşık 16 yıldan beri yapmaya çalıştığımız ortak üretimlerimiz de hep bu yöndeydi. Emekçiden ve halktan yana bir sanatı nasıl daha ileriye taşıyabiliriz derdi hep bizimleydi. Ve böyle bir dönemde, pandemi yasaklarının emekçiyi daha da fazla sömürmek üzere iktidarlarca kullanıldığı, emekçinin gün be gün yoksullaştırıldığı böyle bir dönemde DİSK tarafından bir Nâzım şiiri besteleme önerisini büyük bir heyecanla karşıladık. Emekçi'nin yüzü gülecek, umutlanacak ve bu karanlığı yırtma mücadelesinde belki de bir şarkıyla belki nefes alacak... Kendi kurtuluşunu emekçinin, halkın kurtuluşunda gören herhangi bir müzisyen için bundan daha büyük bir motivasyon kaynağı olabilir mi? Biz Nâzım'ın işçi sınıfına duyduğu sarsılmaz inancı işte bu motivasyonla bugüne taşımaya çalıştık. Umarım başarabilmişizdir. Pandemiyle beraber müzik sektörü ciddi yaralar aldı. Böyle bir ortamda yeni üretimler yaparken neler hissediyorsunuz? Güneş Demir: Açıkçası güvencesizliğin ne demek olduğunu en ağır şekilde gördük. Ben de bu dönemde işsiz kalmış müzisyenlerden biriyim. Bir avuç insanın çıkarı için ya fabrikalarda ofislerde otobüslerde dip dibe hastalanmak pahasına çalışmaya zorlandık ya da müzisyenler ve başka bir çok iş/sanat dalında olduğu gibi işsizliğe mahkum edildik. Üretimlerimizde bunları ifşa etmek sadece boynumuzun borcu değil içimizden gelen en doğal his de aynı zamanda. Sosyal medyayı aktif kullanıyorsunuz. Oradan gelen tepkilerin müziğinize nasıl bir katkısı var? Ozan Çoban: Sosyal medya pek çok arazı da barındırmasına rağmen doğru ve etkili kullanıldığında ciddi bir kamuoyu yaratma ve kamuoyuna etki etme gücüne sahip. Görünür olmayanı görünür kılmaya imkân veriyor. Bizim müziğimiz için de böyle bir fırsatı sağladı. Biz kendimizce, kimseye bağımlı olmadan üretmeye çalışan müzisyenleriz ve bundan da çok mutluyuz. Hem bağımsız kalıp hem de üretimlerimizi kitlelere ulaştırmak mecburen sosyal medya aracılığıyla olabiliyor. Ayrıca sanatçı sadece sazıyla değil güncel tartışmalarda söylediği sözüyle de var olmalı. Sazımız kadar sözümüzün de bir hak mücadelesinden uzak kalmaması mühim bizim için. Buna da imkân veriyor sosyal medya. Biz de elimizden geldiğince sözümüzü söylemeye çalışıyoruz. Pandemi yönetimi sahnelerimizi elimizden aldı, konserlere hasret kaldık. Böyle bir dönemde üretmeye devam etmek için gerekli motivasyonu da bir nevi sosyal medyadan gelen tepkilerden aldık. Ama bu yeterli değil. Yetmiyor... Artık sahnelere dönmek ve şarkılarımızı beraberce söylemek istiyoruz. Müzik bir atmosfer işi, aynı havayı solumak işi. Bunun yerini de hiçbir sosyal medya beğenisi ya da tepkisi dolduramıyor maalesef...  ŞARKI MUAZZAM BİR DAYANIŞMANIN ÜRÜNÜ  Pandemi sebebiyle bu yıl da 1 Mayıs'ta alanlarda olunamayacak. Böyle bir süreçte insanlara moral verecek bir üretim yapmak size neler hissettirdi? Ozan Çoban: Alanları dolduracağımız 1 Mayıs'larımız olacak. Biz bu şarkıyla ve sevgili dostumuz Nazım Soylu'nun hazırladığı video ile aslında bir hatırlatmada bulunuyoruz. Şiirin her satırında Nâzım Hikmet'in işçi sınıfına duyduğu sarsılamaz güvenini görüyorsunuz. Gıdım şüphe etmiyor Nâzım Hikmet emekçilerin ülkesini aydınlatacağından. Bu inancı bu umudu şarkıya da klibe de yansıtmaya çalıştık, bu kararlılık hepimize yol göstersin istedik. Büyük insanlık hiçbir yere gitmedi, her yerde ve her şeyde bizimle. Yeter ki kendi gücünü hatırlasın, yeter ki gücünün farkına varsın. Dileriz emekçinin özgüvenine bir nebze olsun katkı sunabilmişizdir. Bize gelen dönüşlerde bunu başarmış olduğumuza dair yorumlar alıyoruz ve bu gerçekten büyük bahtiyarlık... Şarkı muazzam bir dayanışmanın ürünü. Bestenin yapılmasına vesile olan DİSK’e, şiirin gün yüzüne çıkmasını sağlayan TÜSTAV’a , şiirin transliterasyonunu yapan Banu İşlet’e ve videou hazırlayan Nazım Soylu’ya sonsuz minnetlerimizle... Akademi, Oscar kazanan Anthony Hopkins'in isteğini reddetmiş
Oscar kazanan en yaşlı oyuncu olarak Oscar tarihine geçen Anthony Hopkins'in, tören öncesi Akademi'den bir ricası olduğu ancak veto yediği ortaya çıktı. 93. Oscar Ödülleri’nde Anthony Hopkins, The Father filmindeki performansıyla En İyi Erkek Oyuncu Ödülü’nü kazandı. Ancak bu yıl, En İyi Film Ödülü daha önce açıklanıp, en sona oyunculuk ödülleri bırakıldığı için, törende en son anons edilen ödül Hopkins'in oldu ve Oscar yayını anonsla birlikte sona erdi. 83 yaşındaki Hopkins, Los Angeles'ta yapılan törene katılmamıştı. Dolayısıyla Oscar gecesi Galler'de yaşayan Hopkins teşekkür konuşması yapmadan yayın bitirildi. Garip kapanış, pek çok Oscar takipçisi tarafından yadırgandı. Şimdi, işin aslı ortaya çıktı. NTV'nin aktardığı habere göre Hopkins, En İyi Erkek Oyuncu kategorisini kazanması halinde Zoom üzerinden katılım sağlama teklifinde bulundu ancak Akademi bu planı reddetti. Hopkins'in IndieWire'a konuşan temsilcileri, "Aktörün Dublin veya Londra'daki merkezlere seyahat etme arzusu olmadığını" söyledi ve "Zoom yapmasına izin verilmesi için ricacı oldu." Akademi hayır deyince Hopkins töreni izlemeden uyudu ve ertesi sabah uyandığında ödülü kazandığını öğrenince kabul konuşmasını yaptı. Oscar yetkilileri, tören öncesinde, bu yıl martta, etkinliğe katılmak için seyahat edemeyecek adayların Zoom'la katılım seçeneği bulunmayacağını açıklamıştı. Bu kural daha sonra, bazı adayların uzaktan katılımına imkan sağlamak için Londra ve Paris gibi yerlerde kurulan "merkezlerle" esnetilmişti. Söz konusu düzenleme sayesinde Florian Zeller, yine The Father filmi için En İyi Uyarlama Senaryo Oscar Ödülü’nü Paris'te alabildi. Hangi öfke?
Yıl: 1956’dır. İngiltere’de John Osborne’nin kaleme aldığı “Öfkeyle Bak Geriye” seyirciyle buluşur buluşmaz ateşli tartışmalara neden olur. Uzun zamandır sınırları zorlayan bir tiyatro yazarı çıkaramamış İngilizler, Osborne’a sarılır; onun yeni bir toplumsal bilinci sahneye taşımasına aracılık ederler. Kısa sürede oyun, yirmili yaşlardaki çiçeği burnundaki delikanlıların “öfkeli genç adamlar” akımına dönüşür. Umutsuz, mutsuz, düzenin temsil ettiği bütün değerlere bilinçsiz bir biçimde saldıran yeni neslin tutunduğu bir dal haline gelir. Öfkeyle Bak Geriye’nin baş kahramanı Jimmy Porter, işçi sınıfından gelen, en yakın arkadaşıyla pazarda şeker satan, zeki, ağzı kalabalık buna karşın öfkesi burnunda bir gençtir. Tek odalı bir çatı katında, kırık dökük eşyaların ortasında kendisinden üst sınıfa mensup Alison’la birlikte yaşar. Günün birinde profesyonel bir jazz grubu kurmayı düşlemektedir. Alison’un ailesinin Jimmy’e rıza göstermemesi belki de en büyük sorunudur. Öyle ya, genç kadının babası Hindistan’da, yani sömürgelerinde görev yapmış bir albaydır. Jimmy’nin öfkesi genelde Alison’a ve onun içinden geldiği aile yapısına dönük olarak başlar ve daha geniş bir alana yayılır. Bir süre sonra yanıbaşındaki herkes bundan nasibini alır. Kıstırılmış olmanın getirdiği bir saldırma biçimidir bu: “Öyle sanıyorum ki bizim kuşağımız bir dava için ölemeyecek. 1930’larda 40’larda daha çocukken her şeyi yapmışlar bizim için. Uğrunda ölmek için iyi, cesur davalar kalmadı artık. Büyük darbe iner de hepimiz öldürülürsek, eski muhteşem tarzda olmayacak bu. Önemsiz ve budalaca olacak. Kendini bir otobüsün altına atarcasına, gayesiz ve şerefsiz” Buna karşın Jimmy yaşadığı sıkıntılara bir açıklama ya da bir cevap getiremediği gibi, ne için öfkelendiği konusunda da emin değildir. Bu ise memnuniyetsizliğini gün be gün arttırır. O, kendi deyimiyle “sıkıcı Amerikan çağı”ndan çıkmak istemekte, teknolojinin duygusallığı öldürdüğü dönemden kurtulmayı arzu etmektedir. Ama bunun için de sevdiği kadına şiddet uygulamak dışında bir şey yapmamaktadır. Alison hamile kalmasına karşın insanın içini burkan bir şekilde çocuğu düşünmez bile. Günün birinde eve Alison’un kendi gibi yüksek sınıftan oyuncu arkadaşı Helen gelir; işler çatallaşıverir. Günümüzün protipidir Jimmy. Öfkesini yanlış yerlere yönettiği için sistemin içinde yitip gidenlerdendir. İkinci Dünya Savaşı’nın hemen sonrasında sınıf ayrımcılığının alabildiğine şiddetli yaşandığı İngiltere’de düzene karşı hiçbir şey yapamayanlardandır. Asıl mesele Jimmy’nin üniversite mezunu olmasına karşın işçi kalması değildir. Bir insanın işçi kalarak yeri geldiğinde sesini yükselebilmesidir. Hakkını arayabilmesidir. Burjuva sınıfından geldiği için hakir gördüğü eşine karşı emeğin gücünü öğretebilmesidir. Onu küçümsemesi değil, onunla yaşam kurma çabası içine girebilmesidir. Özellikle nefret ettiği Pazar günleri önüne çıkan her şeye bağırması, çağırması, etrafındakilere kan kusturmasından çok var olan sisteme karşı direnebilmesidir. Ama o, önce iş arkadaşına sırtını döner. Karısını en yakın arkadaşıyla aldatır. Sistemin içinde kaybolup gider. Mesele, Jimmy ve Jimmy gibilerin taşkınlığını toplumsal bir bilince dönüştürebilmektedir. Sosyal medyada ali kıran baş kesen gibi ortalığa tehdit saçan, kendisi gibi düşünmeyenleri kanla sulamayı normalize eden, katliamı savunan anlayışa karşı akılla bir arada olan bakışı kazandırabilmektir. Yoksa, insanlık tarihini anlatan dersler, dosyalar, kitaplar yakma, yıkma, yok etme gibi “olgularla” dolu. Olaylar, olgular olarak ele alındığı sürece insana ilişkin duygular tarihten siliniyor, evlere düşen ateş görülmüyor, kaybedilen canlar, onların taşıdığı değerler yitip gidiyor. Bununla birlikte yaşadığımız dünyayı mümkün kılmak adına her türlü talana, yıkıma, bozguna karşı çıkıp, doğa, insan ve hayvan haklarını korumak adına mücadeleyi taşımanın anlamı çıkıyor karşımıza. Çünkü bilinçlerimizin sınırı kesin bir biçimde kendi gerçekliğimizin de sınırı. Bu nedenle Rize İkizdere’deki Ayşe Teyze de kendi gerçekliğinden hareket ederek yaşam alanını savunuyor. Umutsuzluk ve şüphe sisinin ortasında bir anlamda böyle bir bilinçten yoksun Jimmy’lere çağrı yapıyor. “Hayde!” diyor. The Handmaid’s Tale'ın dördüncü sezonu başlıyor
Margaret Atwood’un aynı adlı romanından uyarlanan, yayınlandığı ilk günden itibaren adından sıkça söz ettiren ödüllü Amerikan yapımı ‘The Handmaid’s Tale’in yeni sezonunun ilk üç bölümü 29 Nisan’da BluTV’de yer alacak. ‘The Handmaid’s Tale’in uzun zamandır beklenen dördüncü sezonu daha geç bir tarihte yayınlanacaktı ama orijinal yayıncı Hulu bir sürprize imza attı ve 28 Nisan'da ilk üç bölümü erken bir tarihte yayınlayacağını duyurdu. Türkiye haklarına sahip olan BluTV de orijinal yayından bir gün sonra bölümleri yayınlayacağını bildirdi. Yeni sezonda June Osborne’un (Elizabeth Moss) Gilead’ın otoriter rejimine karşı gösterdiği direnişini devam ettirmek için vereceği zorlu savaşı gözler önüne serecek olan ‘The Haindmaid’s Tale’, izleyenleri bir kez daha korkutucu distopyasına sürükleyecek. Margaret Atwood’un aynı adlı romanından televizyona uyarlanan ‘The Handmaid’s Tale’ yayınlanmaya başladığı ilk günden itibaren etkileyici hikayesi ve hafızalara kazınacak oyunculuklarıyla son yıllara damga vuran yapımlar arasında yerini aldı. Bruce Miller’ın yaratıcısı olduğu uyarlama dizi, doğurgan kadınların damızlık olarak kullanıldığı acımasız bir distopyada geçiyor. Elizabeth Moss, Alexis Bledel, Yvonne Strahovski, Joseph Fiennes, Madeline Brewer, O-T Fagbenle, Ann Dowd, Max Minghella ve Samira Wiley'in başrollerini üstlendiği dizi, her sezonuyla hem olumlu eleştiriler, hem de ödüller kazandı. Dördüncü sezonda hayranlar için bir de sürpriz var. Ödüllü başrol oyuncusu Elizabeth Moss, bu sezon, aynı zamanda yönetmen koltuğuna oturdu. Netflix, 13 orijinal filminin yayın tarihini açıkladı
Müzisyenlerin içki yasağına tepkisi akıma dönüştü: ‘İçerim ben bu akşam’la başladı
İktidarın 17 günlük tam kapanma kararında içki satışına da yasak getirmesine tepkiler büyüyor. Sosyal medyada verilen tepkilere müzisyenler de katıldı. Duman’ın “Bu akşam” adlı şarkısında geçen “İçerim ben bu akşam” sözlerini paylaşmasıyla başlayan akıma Mor ve Ötesi’nin de katılmasıyla tepkiler akıma dönüştü. Koronavirüs salgınında vaka sayılarının düşmemesi nedeniyle önceki gün yapılan Kabine toplantısından 17 günlük ‘tam kapanma’ kararı çıktı. Çok geniş bir yasaklardan muafiyet alanının tanımlandığı ‘tam kapanma’ tedbirlerine, hukuksuz biçimde içki satışına yasak da dahil edildi. İçki yasağına karşı sosyal medyada yükselen tepkilere müzisyenler de katıldı. İlk olarak Duman, resmi Twitter hesabından “Bu akşam” adlı şarkısında geçen “İçerim ben bu akşam” sözlerini paylaştı. içerim ben bu akşam? Duman’ın tweetini alıntılayan Mor ve Ötesi ise, “Bir derdim var” adlı şarkısının, “bak bu son perde, / oyun yok bundan sonra / ışık yok / hiçbir şey yok...” sözleriyle yasağa tepkisini gösterdi. bak bu son perde, oyun yok bundan sonra ışık yok hiçbir şey yok... https://t.co/dfrIp44Oxo Bundan sonra ise Yüksek Sadakat grubu ve ardından Moğollar’ın katılmasıyla, yasağa yönelik tepkiler akıma dönüştü. Bu evrende bir tozsun Tarih seni unutsun Haydi gel içelim https://t.co/uhlQ97CaJX Yeşili inekler yedi Denizi de timsahlar Hazineyi yamyamlar Memleketin içine ediverdiler gari Gari de gari gari https://t.co/7zzpqsSOZQ Kaaaaan emdiler Kööör ettileeer Göz diktileeeer gööör Kul ettiiileeer Çok gördüleeer Boook ettileeer Kaaaaaç https://t.co/f7MweXeJv5 Don kafa don Öyle feci don ki https://t.co/my0RUgtBwo Kavgaysa kavga, ne var sanki!  https://t.co/eJqaUGx4vA 9,75'in ilk fragmanı yayınlandı
Dayanışma konserlerinin demirbaşı için bir araya
Işıl ÇALIŞKAN Ruhumuzun gıdası müzik, salgın boyunca bizi yalnız bırakmadı. Ancak o müziğin üreticileri bir yılı aşkın süredir işsiz. Şimdi harekete geçme zamanı dinleyicilerde. İşte hem özlenen konser deneyimini yaşamak hem de müzisyenler adına bir şeyler yapmak için bir fırsat. Türkiye’nin unutulmaz dizi müziklerine ve çok sayıda albüme imza atan Erdal Güney ekibi ile birlikte bir dayanışma konserinde sahne alacak. Konserde, “Güney Türküleri”, “Yakımlar”, “Köprüler", “AşKiya”, “Unutulmayanlar”, “Yemin”, “Hatırla Sevgili”, “Elveda Rumeli”, “Bir Kıyıdan”, “Perihel” ve “Yağmuru Bekle” adlı albümlerinden, film ve dizi filmler için yaptığı bestelerinden ve popüler şarkılarından bir seçki sunacak.Çekimleri KarmaDrama Sahne’de yapılacak çevrimiçi dayanışma konseri bugün 15.00’te canlı yayınlanacak. Bilet alan izleyiciler konser kaydını 24.00’a kadar YouTube’tan izleyebilecek. Biletlere ise KarmaDrama’nın internet sitesinden ulaşılabiliyor.Güney ile konseri ve dayanışma ruhunu konuştuk. MÜZİK VE TİYATRO KOL KOLA Dayanışmanın gücüne vurgu yapan Erdal Güney, konser fikrinin oluşumunu şöyle anlatıyor: “Her şey Hakan Diraz arkadaşımızın önerisiyle başladı. Bu dönemde özellikle sanat dünyasındaki kurumların, insanların birbiriyle dayanışma halleri çok kıymetli hale geldi ve mesleği müzik olmamasına rağmen ilgisi olan insanlar bizimle dayanışmaya girdi. Hakan bunun bir örneği. Tiyatroların özellikle pandemi döneminde karşılaştığı birçok ekonomik sorun var. Öbür yanıyla biz müzisyenler de uzun süredir konserlere çıkamıyoruz. Hayatımızı müzikle idame ettirdiğimiz için çok yoruluyoruz. Tüm bunlar bir araya geldi ve bunun üzerine bir çevrimiçi konser yapma kararı aldık. KarmaDrama Sahne ile Erdal Güney ve Forantası’nınbir dayanışma hali bu.” Uzun zaman sonra dinleyiciyle buluşmanın ilginç bir duygu olduğunu söyleyen Güney, bir örneklendirmeyle destekliyor düşüncelerini: “Yıllar önce parmağım kırılmıştı ve uzun yıllar kimseyle o elimle tokalaşamamıştım. Organlarımızla ilgili işlevsizlik olduğu için travmatik bir etki yaratıyor. Uzun süredir konsere çıkmıyoruz. Sanki sesimi, elimi, o müzikal aktarımı, yeteneği kaybettim gibi bir duyguyla çıkacağım sanırım. Ama birkaç şarkıdan sonra bunu çözeceğiz herhalde.” MÜZİK ONU PAYLAŞANLARLA VAR Bir müzisyen olarak seyirciden uzak kalmanın zorluğundan yakınan Güney, “Biz sahneye çıkıp şarkılarımızı paylaşarak o hikâyeleri, öyküleri paylaşarak ancak kendimizi ifade ediyoruz. Hayata temas ettiğimiz nokta bu diye düşünüyoruz. Bundan uzak kalmak çok güç. Çünkü seyircimiz olmadan bizim müzik yapmamızın çok da anlamı yok. Müzik onu paylaşan insanlarla var. Ve iyi ki o insanlar var” diye konuşuyor. Dayanışmanın çok zarif bir tavır olduğunu söyleyen müzisyen,“Yatay bir ilişki hali. Hiyerarşik bir yapısı yok. Bunun biçimi yok. Örneğin bugün çok zor ekonomik koşullardan geçerken bilet alamayanlar vardır düşüncesiyle bilet alarak askıda bilet duyurusu yapanlar oldu.Sanıyorum dayanışma o yalnızlığı almak noktasında önemliydi” diyor. Güney sözlerini, “’Ezilenlerin, yoksulların, inceliğidir, zarafetidir’ cümlesi de çok şık. Zaten hayatımızın bir parçası bu. Dayanışma duygusuyla insan olduğumuzu hissediyoruz. Dayanışma yaşatır, yaşasın dayanışma” diyerek sonlandırıyor. Bedri Baykam’ın görsel şöleni
İbrahim Karaoğlu Yaratıcı yaşam alanlarıdır sanat atölyeleri. Her birinin kendine özgü aurası, gizemi, kültürü, özgüllüğü ve değerleri vardır. Ait olma duygusuyla özgün yaratılar üretilen mekânlardır. Sanatını yaşama biçimine dönüştüren ustaların, sahip oldukları değil, ait oldukları yerlerdir atölyeler.  Ressam Bedri Baykam’ın “Kayıp Eşyalar Atölyesi” sergisi üzerine düşünürken Beyoğlu’ndaki cangılın ve bitimsiz telaşın orta yerinde duran, ama içinde hep varsıl düşler/işler/sürprizler bulunan; “üretim, sunum ve paylaşım alanı” olan ve “yaşamı coşku, kararlılık ve güler yüzle karşılayan” Piramid Sanat’ı anımsadım önce. Gezenler bilir, Baykam’ın atölyesi onun yaratı serüveninin ve yaşama biçiminin ritüellerini barındıran varsıl bir belleğe sahiptir. En özerk alanıdır: İmgelerinin, kullandığı malzemelerin, yaratılarının birikme yeri. Onun beniyle mühürlü bir ortam. Belleği, anımsattıkları, çağrıştırdıkları farklı. Kendine özgü bir saklama ve sunma biçimiyle koruyor her şeyi. Ve her şey Baykam’ın denetiminde, onun ruhunu yansıtıyor. Bir zamanlar arayarak ya da hiç aramadan bulduğu; sevdiği, ilişki kurduğu için biriktirdiği nesneler atölye içinde bulundukları yerde, ait oldukları imgeler kadar duruyor. Zamanı, yeri geldiğinde; sanatçının düşünce ve yaratı akışının içinde, ürettiği yapıta formlarıyla, renkleriyle, imgeleriyle katılıyor. Ve her bir eşya özgür çağrışımlarıyla anlam kazanıyor eklendiği yerde. SERGİNİN ADI ATÖLYESİNE BAĞININ BİR GÖSTERGESİ Birkaç yıl önce “Arka Bahçe” adlı çok ses getiren sergisini İstanbul’da açtıktan sonra Berlin, Kiev, Los Angeles gibi kentlerde de sergilemişti. Şimdi, son dört yılda ürettiği yapıtlardan oluşan “Kayıp Eşyalar Atölyesi” adlı özel bir sergiyle buluşturuyor izleyicisini. Serginin adı, onun atölyesiyle olan bağının ve ilişkisinin ne çok da önemli olduğunu duyumsatıyor bize. Ancak o adın içindeki “kayıp” kavramı ayrımlı, aslında yitirdiklerini değil, unuttuklarını arayan ve onları yeniden bularak oluşturduğu yapıtların içine katan; şeyler arasında kurduğu zamansal ilişkiyi öncelik-sonralık sorgulamasıyla değil de içeriklerle olan uyumunu esas alarak kurgulayan bir sanatçı Baykam.  HARİTA, YARATICILIĞIN SANAT şECERESİ  Baykam’ı özgürleştiren, sezgilerinin zembereğini yeniden kuran, izleyicisinin görme biçimlerini değiştirmesini, dönüştürmesini sağlayan bir yöntem kolaj. Biçimi ve içeriği özgürce kullanma olanakları yaratıyor. Kullandığı her bir nesnenin ait olduğu anlamlarıyla ve görselliğiyle yeni gramerler oluşturuyor. Kimi zaman ikonik figürleri kendi gerçekliğinden farklı yerlere ekleyerek yabancılaştırıcı, şaşırtıcı unsurlara dönüştürüyor. Kimi küçük ögeleri resminin içine gizlenmiş ipuçları gibi. Onları keşfettiğinizde resminin gizi dokunuyor sezgilerinize. Resminin içindeki görsel, kavramsal örgüleri oluşturan kolajların yarattığı zaman algılarının çoğu figürleri üzerinden şekilleniyor. En önemli figürlerinden biri Arthur Cravan: Şair, boksör, Dadaizm’in ve Sürrealizm’min idolü. Çağının “çok milliyetli” asi çocuğu. Provakatif şiirlerin, gösterilerin sanatçısı. Ve onun figürleriyle kurguladığı resimler hem zamanı hem de dönemi göndermeler üzerinden sorgulatıyor.  Pek çok resminde “Sanat Tarihi Haritası”nın parçaları var. Aslında bütünsel olarak da özel bir sanat yapıtı. Sanatın tarihsel evrimini, çağlar içindeki toplumsal etkenlerle, dönüşümlerle birlikte yaşadığı değişimi kolaj ve haritalama tasarımıyla sanat yapıtına çevirmiş. İlk gördüğümde, birlikte dolaşmıştık haritanın içinde. Yaratıcılığın tarihsel evrelerdeki sanat şeceresi bu harita.  BEDRİ BAYKAM’IN RESİMLİ ATLASI GİBİ  Her resmi varsıl göndermelerle yüklü “Kayıp Eşyalar Atölyesi” sergisinin. Bedri Baykam’ın resimli büyük atlası gibi. Neresinden görsel okuma yapsanız tam da orada metaforik anlamlar dünyasına ulaşıyorsunuz. “Le Bordel Philosophigue (Felsefi Kerhane)” resmi görkemli bir buluşma ve göndermeler alanı olmuş. Picasso’nun figürleri, mekânı parçalayıp bozduğu ilk kübist tablosunun oluşumu, o dönemin Picasso, Jacop ve Apollinaire dostluğunu anımsatan bir buluşma resmi. Ne ilginçtir, kolajı da en bilinçli kullananlar kübistler olmuştur. Sanatı paha biçilmez yüksek değerler üzerinden metalaştıran burjuvalara tepki olarak, sıradan nesneleri yan yana getirerek, boyayarak yeni bir sanat diliyle sunma anlayışıyla kullanılan kolaj yöntemi; kübist, füturist, dadaist ve sürrealistler yaygın bir biçimde kullanmışlar. Baykam da yeni dışavurumcu bir anlayışla yaptığı resimlerinde kolajı kullanırken en önemli öncü ustalara göndermeler yapıyor. Pandemi koşulları elverdiğinde mutlaka izleyin bu sergiyi. William Faulkner “Kendinizden iyi olmaya çalışın” der ya, “Kayıp Eşyalar Atölyesi”nde, kendini her yapıtında yeniden deneyen bir sanatçının görsel şöleniyle buluşun. Kötülük üzerine…
Gazetelerde, televizyon kanallarında, sosyal medyada sürekli olarak kötülük bombardımanına uğruyoruz. Tecavüzler, cinayetler, dolandırıcılıklar... Baudrillard'ın dediği gibi, kötülük artık her yerde, çünkü kötülükten söz edilemediği için bir virüs gibi yayılıyor. Toplumsal bağlar, insanları birbirine bağlayan simgesel değerler çözüldükçe, kötülüğü tutan zincirler de çözülüyor. Kripto borsası kurup milyonlarca lirayla kaçan kişiye hayranlık duyanları, fırsat bulsa yapmak isteyenleri düşününce, siyasetin iptal edilmesinin etkileri daha net görülebilir. KORKUYLA BÜYÜLENMİŞ YÜZYIL… Baudrillard, 'Kötülüğün Şeffaflığı'nda ‘söz’ün öneminden bahsediyordu. Söz, bir bireyin özgür ifadesi olarak değil de, çatışan, baştan çıkarıcı biçim olarak anlaşıldığı sürece, 'hak'tan, hakikatten bahsedilemez artık, dolayısıyla kötülükten de bahsetmek güçleşir. Holokost'un ya da Hiroşima'ya atılan atom bombasının neden olduğu acıları bugün anlayamayacağımız görüşünde Baudrillard, çünkü zihinsel olarak artık başka bir evrendeyiz; daha doğrusu medya ve boşluklar bırakarak yeniden yazılan tarih nedeniyle başka bir zihinsel evrene nakledildik. Bu tarihin yeniden yazımı, gaz odalarının gerçekte olmadığını iddia eden yazarların ortaya çıkması gibi, eninde sonunda inkârla sonuçlanır. Baudrillard, unutmak olanaksız olduğunda tek çıkışın inkâr olduğunu ve 21’nci yy'ın bu yüzden korkuyla büyülenmiş sanrılı bir yüzyıla dönüştüğünü iddia ediyordu. Korkuyla büyülenmiş sanrılı bu yüzyıla, şimdi bir de pandemi eşlik ediyor. İNSANIN ÖZÜ Lars Svendsen'in 'Kötülüğün Felsefesi' adlı kitabı, kötülük üzerine düşünmek için iyi bir imkân sunuyor. Svendsen, Weber, Gauchet gibi düşünürlere atıfta bulunarak, kötülüğün eskiden ontolojik bir durum olarak değerlendirildiğini, şimdi ise patolojiye bağlandığı görüşünde. İnsanı kötülüğe itenin şeytan ya da başka doğaüstü güçler olduğu düşüncesi, önce yerini toplumsal yapı ve kültüre, sonra da genlere ve psikolojik yapıya devretmiş durumda. Örneğin, Robert Wright 'The Moral Animal'da, doğal seçilimin hayaleti olarak genlerimizde "başkalarına büyük acılar getirebilen çeşitli hazlar için bizi ayartmaya düşkün bir güç"ten bahsediyor. Svendsen, 'doğal kötü' ile özgür seçimlerimizin neden olduğu 'ahlaki kötü'yü birbirinden ayırıyor. Genlerimiz bencil olsa bile, bizim öyle olmak zorunda olmadığımızı savunan, hatta tam tersine, antropolojik açıdan insanlığın buzul çağ gibi felaketleri dayanışarak aşması gibi örnekler üzerinden özümüzün iyi olduğunu savunanlar da var. Her ideoloji, insanın özüne ve doğasına dair kendi anlayışına uygun olarak antropoloji, biyoloji, psikoloji ve tarihten faydalanıyor. DÜRÜSTLÜK İLKESİ Freud, bir ahlak felsefecisi gibi 'iyi/kötü', 'doğru/yanlış' gibi yargılarda bulunmaktan uzak durmuştu. Freud, yaptığımız tercihlerin nedenlerini ve ahlaki bilincin nasıl doğup geliştiğini anlamak istemişti sadece. Kötülüğü eğer ahlaki yasakların ve ahlaki vicdanın ihlali olarak düşünürsek, Freud'a göre kötülüğün cazibesi bütünüyle yok edilemez, ama bunu psişik yaşamamızın bir parçası olarak kabul edersek bir çözüme ulaşabiliriz. Bunu psişik bir ikirciklik olarak kabul etmek gerekir ve bu ikirciklik yüzünden, örneğin Oedipus karmaşasının neden olduğu duygu ve düşünceler yüzünden kimse yargılanamaz. Bu anlamda, insanın doğasının iyi ya da kötü olduğu yargısıyla ilgilenmez Freud. Bu içsel çatışmayı kişinin kendi içinde nasıl çözdüğüdür önemli olan. Çözmek ise anlamaktan, farkındalıktan geçer, yani 'dürüstlük ilkesi'nden. Freud'un ahlak felsefecilerinden farkı, önyargılardan uzak bir biçimde, daha ince bir insan sorumluluğu üzerinde durmasıdır bir bakıma. İçgüdüsel donanımımız ya da psişik yapımızdan dolayı sorumlu tutulamayız. Ego, çepeçevre kuşatılmış durumdadır çünkü; dürtülerin kışkırtmasına, üstbenliğin bastırmasına, dış gerçekliğin ise sürekli hayal kırıklığına uğratmasına rağmen dimdik ayakta durması ve kendisiyle en uyumlu kararları vermesi gerekir. Bunun için de benliği güçlendirmek, onu üstbenliğin ve id'in etkilerinden daha bağımsız kılmak, algı sahasını genişletmek ve örgütlenmesini büyütmek gerekir. Bu açıdan, benliğin üstbenliğin kontrollerini ortaya koyup desteklemesi, ama katı ve yersiz kontrollerini de çökertmesi, bir çözüm sunar. Ancak o zaman benlik kendi bütünlüğüne yaklaşır ve başkalarıyla daha sağlıklı iletişim kurar. Kötülük, zaten kişiler arası ilişkilerde ortaya çıkmaz mı? Kötülükle mücadele etmenin yolu, siyasi ve sosyal açıdan 'dürüstlük ilkesi'ni güçlendirecek, farkındalığı arttıracak yaklaşımlarla mümkün olabilir ancak. Doktorundan Hakan Altun'un sağlık durumuyla ilgili açıklama: "Taburcu olabilir"
Kendi deneyimini kuşanan: Çatlak
Şeref Bilsel Mehmet Erte her şeyden önce dil üzerine yine dille düşündüğünün farkında olan bir şair/yazar. ‘Farkındalığı’ onu çağdaşlarının çoğundan ayırıyor. Yolculuğunun başından itibaren ‘şiir nedir’ sorusu kadar ‘şiir ne işe yarar’ sorusu da ilgilendirmiştir onu. Demiştir: “Oduncunun kaldıramayacağı kadar ağır bir balta hiçbir işe aramaz.” Şiir etrafında kurulan tumturaklı cümlelerden ziyade şiirin içinden geçen ve hayatla, insanla buluşan ifadeler, şiirlerinde yol gösterici levhalar olarak karşımıza çıkar. Birdenbire başlar şiirleri. Bir aşkın, yolculuğun başlaması gibi. Bu ‘birdenbireliğin’ içinde düşle düşünce arasında salınarak yolunu açar. “Başlıyoruz. Güzel. Sen orda, ben burda.. gene de birlikte/ Ne kör olurum artık ne ebe, ne arkandayım ne önünde/ Yokum elini uzattığın yerde, fakat elim sende”. (“Var mısın”, Çatlak, Edebi Şeyler) ŞAİRİN DÜNÜ BUGÜNÜ ARASINDA BİR KÖPRÜ  Erte’nin 11 yıl aradan sonra okurla buluşturduğu yeni şiir kitabı Çatlak’ta bizi karaya çıkartacak teknenin su aldığına dair çeşitli kanıtlar, eski dünyadan kalan fotoğraflarımıza çarpan çıplak sesler var. Suyu Bulandıran Şey (2003) ve Alçalma (2010) adlı şiir kitaplarındaki iddiayı bir bakıma sürdürmekle birlikte, Çatlak, şairin dünü ve bugünü arasında alışılmadık bir köprü de kuruyor. Şair zamanın ciddiyetini görünür kılmak, insanı boşluklarıyla tarif etmek için ağdalı bir dile yaslanmak yerine ‘alaysama’yı dizeler arasında bir işmar gibi kullanıyor. Böylece, olay ve durumların katılığını deşip etrafa gösterecek bir yol ediniyor. Bir kitabın yazılma sürecine şairin/yazarın o kitabı yayımlamak için kendisini ikna etmeye harcadığı zamanı da eklememiz gerektiğini düşünür Erte. Doğrudur bu. Şiirin doğduğu zaman, sizi tutan, ihata eden zamana karşı konuşabilmeli.  Dil –hele bizim gibi eklemeli bir dil– yığılarak (harf, hece, sözcük, cümle) ilerliyor. Bilim gibi. Bulan, bulduğuyla kalmıyor, aktarıyor bulduğunu. Şiir de bu diyalektik yolculuktan yararlanır. Yeniden yorumlar, yeni yönler arar şairler önünde duran bir metinden hareketle. Erte, başka bir şey yapıyor: 1996’da yazdığı ve kitaplarına almadığı bir metni (“Soytarının Ağıdı”) çeyrek yüzyıl sonra son kitabına alıyor. Necatgil’in “Çünkü asıl şiirler bekler bazı yaşları” dizesi değil, Karakoç’un “Biz koşu bittikten sonra da koşan atlarız” dizesi yol gösterici olabilir burada bize. Geriye doğru koşan atlar dersek en doğrusu olur. Mehmet Erte bu şiire düştüğü uzun dipnotta zamanın karşısında davranan bir şiir göstermiyor bize, şiirin karşısında zamanın ne hâle geldiğini ve bu yolculukta şiirin olduğu yerde dimdik durduğunu, kendi zamanını koruyup genişlettiğini örnekliyor. 20 yıl önce bir dergide şu satırlarının altını çizmişim: “Hayalin de, işçiliğin de şiiri olmaz. Ama hayal ve işçilik şiirin içinde vardır. İnsan neyle kuşatılmışsa onun şiirini yazmaya çalışır ama ancak kendi işgal ettiği yeri yazabilir.” Erte’nin zeminsel ve zamansal mücadele alanı ‘kendisi’ oldu. Şiir, neticede kendini tanımak, bulmak yolunda bir arayış değil mi? ‘İnsan neyle kuşatılmışsa’ bu önemlidir, bütün büyük şair/yazarların ertele(ye)mediği, şiddet içeren bir yakınlık duygusu.  OYSA ASIL YÜRÜMEKTİR DÜŞÜNMEYE UYGUNU  “Soytarının Ağıdı”na düşülen notlar sadece genç şairlerin değil, kendini ‘olgun/ doygun’ hisseden şairlerin, dilbilimcilerin de okuması gereken saptamalardan oluşuyor. “ben bir soytarıyım ama kralın değil” diye başlar şiir. Bu metin –özellikle ‘küçük’ yazılmış– bir şairin kendi içinde tuttuğu zamanla içinde tutulduğu zamanın karşılaşması gibi felsefi alanda düğümlenen soruları yalın bir kılıçla açıklıyor. Bu dipnot –bütün katmanlarına rağmen dilsel, mekânsal ve zamansal bir problem– olabildiğince samimi ve anlaşılır bir dille aktarılıyor. Yazı üzerinden insanla, dünyayla sahici bir bağ kuranların anlamakta zorlanmayacağı birkaç cümle okuyalım: “Yazarken varoluşun karanlıkta kalan bir bölgesinden ses vermeyeceksem çabam neye yarar. Ancak çabamdan vazgeçmesem de uzun zamandır şunun gayet iyi farkındayım: Ne yaparsak yapalım, ortaya çıkardığımız şey hakikat karşısındaki yenilgimizin bir ifadesi olmaktan ileri gitmiyor. Böyle bir acizlik içindeyken, üst düzey bağlamlardan, derinliklerden bahsetmek bende hep şüphe uyandırıyor.” Dolaşımdaki adlandırmasıyla ‘retorik’ kaygısı yok Erte’de, yalınlık içinde kazanılmış bir düşünsel derinlik var. “N’aber, nereye gidiyorsun?” sorularındaki sıradanlık ve güncelliğin vardığı felsefi bir manzara. Koşarken düşünmek gibi. Oysa yürümektir düşünmeye uygun olan. Ama yürümek, düzyazıya dâhil; yürünecek yolu koşmak şiire…  BULDUKLARINI DEMLEYİP ÇATLAKTAN SIZDIRIYOR  Mehmet Erte’nin herkes gibi geçmişten, daha önce yazılmış olanlardan deneyimlediği bir alan var kuşkusuz, ama ilginç ve özgün olan şu: Erte, kendi yazınsal deneyimlerini, genel anlamda dolaşımda olan dil tecrübelerinin önüne koyuyor, bu cesur bir girişim. Önce kendiyle çatışıyor, kendine sızıyor, orada bulduklarını demleyip bir ‘çatlak’tan bize sızdırıyor.  Bir şiirinin ismi: “Sıfır”. Uzun bir şiir; Kendini kendine ölçü kılan, kendi çöpünü kendi kaldıran biri. tamamını okuyalım: “Kırktan çıktım/ Ağzımda yuvarlayıp durduğum bir hurma çekirdeği/ Ve ruhum çekirdeğin içinde/ Hınçla tükürüp attım/ beni maddeye ekleyen bilinci”; bu kadar.  Sinemadan fotoğrafa, resimden şiire, öyküden romana geniş bir alanı rasat eden Mehmet Erte’nin son şiir kitabı Çatlak kendi şiirine bakmaktan çekinmeyenler ve şiirinden kafasını kaldırma cesareti olanlar için sarsıcı bir güzergâh.  “İşte şairlerin hemen hepsinin burun kıvırdığı/ böyle şeyler de oluyor yeryüzünde”. Rengârenk bir Akademi gecesi
Düşünüyorum da 2014 ve 2015’in BembeyazOscarlar’ından bu yana kazananların ten rengi açısından böyle rengârenk Oscar Ödül Töreni izlememiştik hiç. Gerçi finalde, 1972’den bu yana ilk olarak En İyi Film’le değil de, En İyi Kadın ve Erkek Oyuncu ile veda edilmesi, üstelik de Erkek Oyuncu Ödülü’nün Anthony Hopkins’e verilmesiyle Chadwick Boseman hayranlarının Twitter’ı darmaduman etmelerine yol açılması sevimsiz bir sürpriz oldu. Yine de, Film Akademisi ve başkanı David Rubin’in onca çabasına rağmen bu pandemi yılında bize geç ve güç de olsa bir tören sunan Akademi’ye teşekkür ederiz.  NOMADLAND’A GÖNÜL VERENLER MUTLU  Törenden en memnun ayrılanlar ise, “Nomadland”e gönül verenler oldu herhalde. Ne de olsa, Koreli Chloé Zhao’nun filmi En İyi Film seçilir, Zhao’ya En İyi Yönetmenlik Ödülü’nü ve Frances McDormand’a üçüncü Oscar’ını getirirken çok sayıda “ilk” rekoru da kırdı. Zhao, Oscar’ın doksan üç yılında Kathryn Bigelow’dan sonra ödül alan ikinci kadın yönetmen oldu. Törenin sonuna kadar dikkati hiç üstüne çekmeden bir köşede kocası Joel Coen ile oturan McDormand’a da hayranlığımızı sunarız. Üstelik bu sefer konuşmasını da çok kısa tuttu. Akademi’nin her zamanki gibi Dolby Theatre’da değil de Union Station’da düzenlediği töreni TRT2, ön-şovunu da ihmal etmeden yayınladı. Baştaki şovu açık havada, bitkiler arasında, Steven Spielberg’in yeni filmi “West Side Story / Batı Yakasının Hikâyesi”nde Maria‘yı oynayan Ariana DeBose ve “Get Out” ile “Judas and the Black Messiah”ın oyuncularından Lil Rel Howery sundu. Telekast da oyuncu/yönetmen Regina King’in Los Angeles Union Station’a akşamı DJ’I Questlove‘ın müziğine emin adımlarla eşlik etmesiyle başladı.  Bizim stüdyomuzda ise sevdiğim arkadaşlarım, film eleştirmenleri Mehmet Açar ve Alin Taşçıyan ile yapımcılıkta çığır açan Zeynep Atakan vardı. Mehmet zaten yıllardır Oscar gecelerinde görmeye alışkın olduğumuz bir çehre. Üçünü de mesleğe yeni başladıkları yaşlardan tanıyorum. Benim gibi kılık-kıyafet, saç vesaire, modacı gibi aksesuarlara pek aldırmayan biri için huzur verici bir programdı. Bu arada göründüğüm kadar aklı başında olmadığımı, Laura Dern’in birkaç kuğu yolmuş izlenimi uyandıran giysisine bayıldığımı söyleyerek yerle bir edeyim.  En İyi Yardımcı Erkek Oyuncu dalındaki mesele, Daniel Kaluuya ile adaylar listesinin belki de en büyük sürprizi olan Keith Stanfield’in (ilki Kara Panterler’in Illinois şubesinin başkanı, ikincisi FBİ casusu) varlıklarından çıkmıştı. İkisinin de aslında En İyi Erkek Oyuncu adayı olmaları gerektiği söylendi. Bu listeleri şirketler mi veriyor, bilmiyorum. O zaman, oyuncularına daha şanslı oldukları bir dalı seçmişler demektir. Bu arada, ikisi de, özellikle Stanfield, çok iyiydiler. Bu dalda şahsi tercihim, karısıyla birlikte törene en erken gelen kişi olan Paul Raci’ydi.  En çok alkış alanlardan biri de sahnede “Glenn Close varken ben nasıl ödül alırım?” diyen Yuh-Jung Youn oldu. “Minari”deki performansıyla aday olan Koreli oyuncu, onu sahneye davet eden, kenara çekilip konuşmasını dinleyen ve arada biraz da ağlayan Brad Pitt’i görünce, “Ah, Mr. Pitt, nihayet! Memnun oldum” dedi.  CHADWICK BOSEMAN’IN HAKKI YENDİ  Öyleyse “Nomadland” ile bitirelim. Zaten sona kalan üç ödülün ikisiyle kapanışı da o yaptı. Gerçi Chadwick Boseman’ın hayranları En İyi Erkek Oyuncu Ödülü’nü Anthony Hopkins’in almasına Twitter’da fazlasıyla tepki gösterdiler (“İnanamıyorum! Filmini kimse görmedi. Zaten burada bile değil.”) ağustosta 43 yaşında ölen ve yıl boyunca performansıyla ödül alan genç Chadwick’in hakkının yendiğini düşünüyorlardı. Gerçi Zeynep Atakan’ın dediği gibi, genelde kendi beğendiğimiz film ya da performansların ödüle layık olduğunu düşünme eğilimindeyiz ama, erkek oyuncu adayları içinde yeni bir oyunculuk anlayışını temsil edenlerin de Boseman ve Riz Ahmed olduklarını söylemek zorundayız.  Sürgün cezası yüzünden 20 yıl ABD’ye gelememiş Charlie Chaplin’in yasağının kalktığı yıl olan 1972’de törenin ona ayrılan özel bölümle bitmesi alışılmış sırayı bozmuş, En İyi Film program kapatmamıştı. “Nomadland” yapımcıları bile bu yüzden kendilerine gelememişe benziyorlardı. Neyse ki sonra Frances McDormand En İyi Kadın Oyuncu Ödülü’nü aldı. Aktris, Ingrid Bergman, Walter Brennan, Daniel Day-Lewis, Jack Nicholson, ve Meryl Streep ile birlikte üç Oscar’ı olan bir avuç oyuncu arasında. Dört Oscar’ı olan tek kişi kimselere benzemeyen Katharine Hepburn. Doğrusu birkaç yılda Frances McDormand’ı da onun yanında görürsem şaşmam.  Aslında bu yılki Oscar Töreni’nin yapılması bile başlı başına bir başarı. Bu nankör işi üstlenen Steven Soderberg ve arkadaşlarına teşekkür ederiz. Pandemi yılında gösterime girebilen iyi filmleri selamladılar. “Hadi, sinemaya gidelim,” konuşmasını yapan tek kişi ise Frances McDormand oldu: “Lütfen filmimizi mümkün olan en büyük ekran/perdede izleyin. Ve çok geçmeden bir gün de tanıdığınız herkesi sinema salonuna omuz omuza film izlemek için o karanlık yere götürün.” Meme kanseri teşhisi konan Canan Ergüder'den "Menajerimi Ara" dizisine veda mesajı
Bizi yıllara değil yollara sorun
Işıl ÇALIŞKAN Anadolu ve Balkan müziğini ustalıkla harmanlayan Kolektif İstanbul, pandemiye ilaç olacak bir albümle dinleyiciyle buluştu: Kısmet. Grubun 15’inci senesine özel hazırladığı Ada Müzik etiketiyle yayımlanan albüm, 13 parçadan oluşuyor.  Kolektif İstanbul, “Kısmet” ile geleneksel ve moderni birleştirerek, farklı türlerden melodileri grubun kendine has sesinde buluşturuyor. Dinleyiciyi Balkanlardan başlayarak Anadolu’ya devam eden bir seyahate çıkaran albüm alaturkadan Roman havalarına; tangodan rock’n roll’a uzanan bir macera sunuyor.  Fransa'nın Brötanya bölgesinden Richard Laniepce tarafından 2006 yılında İstanbul’da kurulan grup, Laniepce (saksafon) başta olmak üzere Aslı Doğan (vokal), Batuhan Baraç (davul), Ertan Şahin (suzafon), Tamer ve Talat Karaoğlu kardeşlerden (tuşlu çalgılar ve klarnet) oluşuyor. Richard Laniepce ve Aslı Doğan ile grubun müzik serüvenini konuştuk. ► Dile kolay 15 yıl… Neler hissediyorsunuz? 15 yıllık bir müzik grubu olmak sizin için ne ifade ediyor? Aslı Doğan: Aslında dile bile kolay değil. Biz 15 yıl önce bir stüdyoda buluşup demolar kaydederken hiçbirimizin aklında böyle bir yolculuk yoktu. Zaten 15 yıl sonrasına bakmayı düşüneceğimiz yaşlarda da değildik. Sadece bir albüm için bir araya gelmiştik, sonrası için de ne bir hayalimiz, ne de bir planımız vardı. Ama üzerinden 15 yıl geçti ve biz hâlâ buradayız. Müzik gruplarının hikâyeleri biraz aşk hikâyelerine benziyor galiba. Arkanıza dönüp baktığınızda o kadar çok anıyla karşılaşıyorsunuz ki. Çünkü bizim ilişkimiz iş arkadaşlığından çok, yol arkadaşlığına benziyor. Hani derler ya, bir insanı gerçekten tanımak istiyorsan onunla bir seyahate çık. İşte biz 15 yıldır beraber yoldayız, yolda tanıştık. Üstelik öyle çok da kolay bir yol değildi Kolektif Istanbul’un yolu. Müzik gruplarını yıllar boyunca bir arada tutan motivasyon genelde şan şöhret, para pul oluyor. Biz bunlara çok yaklaşmadan bir arada kalmayı başardık. Onlarca ülke, yüzlerce şehir ve binlerce insan gördük. Brezilya’dan Irak’a, Finlandiya’dan Benin’e büyülü yolculuklar yaptık. Geriye dönüp 15 yılımıza bakınca yüzümde bir gülümseme beliriyor.  Richard Laniepce: Bir taraftan da bu 15 yıl çok çabuk geçti. İlk konserlerimiz bana dünmüş gibi geliyor. Ama bu süreçte yaşadığımız müzikal ve kişisel dönüşümü görünce daha çok hissediyorum zamanı. Hayatımın en özel yolculuğu bu 15 yıl diyebilirim.  ALBÜM SAYESİNDE BULUŞABİLİYORUZ  ► Yeni albümünüz Kısmet’in hikâyesini sizden dinleyelim… RL: Kısmet diğer albümlerimizden farklı olarak besteler üzerine kurulu bir albüm. Bundan önce geleneksel parçaların yeniden yorumlamalarına daha çok yoğunlaşıyorduk ama bu defa yeni şarkılar yapmak istedik. Ama yine de gelenekselden beslendik tabii ki. Orada bize özel organik bir formülümüz var, geleneksel ve moderni ideal oranlarda karıştırıyoruz. Albümdeki her şarkının kendi hikâyesi, kendi müzikal referansları var. Her biri için farklı bir evren yaratmak istedik. Bu anlamda ilk albümümüze, Balkanatolia’ya da benzetiyorum Kısmet’i. Her şarkının kendi dünyası var. Yine türlerle oynadık tabii ki, Kolektif’le yapmayı en çok sevdiğimiz şey de bu zaten. Mesela bu albümde “M for Murder” filmiyle hatırlanan, ünlü bir Edvard Grieg bestesini, Brothers Trio yaylılar grubuyla 9/8 ritminde çaldık. Klasik formu deforme ettik yani yine büyük bir keyifle.  AD: Biraz farklı hislerle geldi bu albüm. On beşinci yılın duygusallığı mı, seyirciden uzak kalmanın hüznü mü, sahne özlemi mi, bu belirsizliğin doğurduğu stres mi... Artık adına ne derseniz deyin. Kolektif İstanbul için bugüne kadar aslolan canlı performanslardı. Açıkçası biz hiçbir zaman bir stüdyo grubu olmadık, stüdyodan çok sahnede ürettik. İlk defa bir albüm bizim için bu kadar büyük bir önem taşıyor çünkü insanlara ulaşabileceğimiz en önemli yol oldu. ► Albüm 13 parçadan oluşuyor. Dolu dolu ve bolca emek var. Salgın koşullarında nasıl bir çalışma yürüttünüz? RL: Aslında Kısmet’i pandemiden çok önce kaydettik. Kapak çizimleri dâhil olmak üzere her şey hazırdı ve 2020 Nisan ayında paylaşılacaktı albüm. Sonra olanları siz de biliyorsunuz. Dediğiniz gibi bolca emek ve uzun süren bir kayıt süreci var ama maskesiz.  HEM ANNEANNE HEM TORUN DİNLİYOR BİZİ  ► Balkan müziğini yanınıza alıp alaturkadan roman havalarına; tangodan rock’n roll’a uzanan bir maceraya yelken açıyorsunuz. Türler arası geçişkenlik nasıl özgürlükler sunuyor? AD: Kolektif’in herhangi bir türle sınırlı kalmaması hem doğal bir sonuç hem de kendimize koyduğumuz belki de tek hedef aslında. Grubumuzun tamamı farklı müzikal geleneklerden geliyor, müzik denildiğinde hepimizin kulağında başka bir ses tınlıyor. Böyle olunca da doğal bir füzyon oluşuyor. Yani biraz funk, biraz caz, biraz alaturka, biraz klasik, bunlar kâğıt üzerinde yapılan düzenlemeler değil, bir araya geldiğimizde kendiliğinden oluşan bir bütün. Bir de yola çıktığımız ilk günden beri en çok istediğimiz şey bir gettoya sıkışıp kalmamaktı. Hem müzikal anlamda, hem de seyirci anlamında. Ve sanırım bu türler arası geçişkenlik sayesinde bunu başardık. Köy kahvesinde de çaldık, Montreux Caz Festivali’nde de, sonuç değişmiyor, birlikte dans edebiliyoruz. Anneanne torun birlikte gelebiliyor konserlerimize ve bu bize verilen en güzel hediye. ► Kolektif İstanbul yalnızca Türkiye’de değil yurtdışında da geniş bir dinleyici kitlesine sahip. Hafızanızda kalan ilginç bir anı var mı? AD: O kadar çok yol hikâyemiz var ki. Çünkü takdir edersiniz ki biz dev turne otobüsleriyle ya da özel jetlerimizle yapmıyoruz bu seyahatleri. O yüzden de yollarda başımıza her şey geliyor. Benin’de konserden bir saat önce başlayan yağmur sezonu mesela, ya da bizi Manastır’dan Arnavutluk’a götürmesi gerekirken Kosova’ya götüren şoför, kahvaltıyı Barselona’da, öğle yemeğini Roma’da, akşam yemeğini Viyana’da yediğimiz turne. Almanya’da bir komünün düzenlediği festivalde bizi uyumak için götürdükleri kreş ve yarım metrelik yataklarımız... Siz bizi yıllara değil yollara sorun en iyisi.  LÜKS YAŞADIĞIMIZ YANLIŞ BİR ALGI  ► Müzik dünyası çok zor günlerden geçiyor. Bu ülkede yaşayan müzisyenler olarak süreç size ne öğretti? AD: “El pueblo unido jamas sera vencido”. Doğru dürüst bir temsiliyeti olmayan, sendikasız, meslek örgütsüz müzisyenlerin neler yaşayabileceğini tekrar ve acı bir şekilde görmüş olduk. Türkiye’de müzisyeninden sesçisine, menajerinden roadie’sine, müzik sektöründe çalışan sahne emekçilerinin tamamını kapsayan bir örgütlenmeye ihtiyaç var. Ancak bu şekilde doğru talepler doğru yerlere iletilebilir ve çalışma koşullarında her anlamda iyileştirme sağlanabilir. Şu an bu sektörün çalışanlarını tanımlamak, sınıflandırmak bile imkânsız. Umarız bu acı dersten sonra müzik sektöründe sahne çalışanlarının temsili için önemli adımlar atılır. Çünkü şu an yaşanan kaosta doğru bir kültür sanat politikasını talep etmek bile neredeyse imkânsız. Bir önemli ve can yakıcı husus da Türkiye kamuoyunun müzisyen algısı. Ağustos böceği metaforu tüm canlılığıyla sürekli karşımıza çıkıyor. Müzik bir meslek olarak görülmediğinden müzisyenlere de “git bir iş bul” dışında pek bir tavsiye verilmiyor. Bir de müzisyenim diye herkesin lüks içinde yaşadığı imajı var ki onu da doksanların pop yıldızlarına borçluyuz galiba. Özdeşleşme politikaları
Kahramanımız, banliyöde yaşayan sıradan bir Amerikalı; her sabah erkenden kalkan, her gün aynı yollardan geçip aynı sıkıcı işi yapmaya giden, karısıyla arasında karşılıklı saygıyla kurulmuş bir yabancılaşma yaşayan, biri kız biri ergen bir oğlan olan iki çocuk babası Hutch Mansell. Bir gece evlerine iki hırsız giriyor. Hutch’ın oğlu hırsızlardan erkek olanı yakalıyor, Hutch, elinde silah tutan kadın soyguncunun kafasına golf sopasını indirecekken vazgeçiyor, oğluna hırsızı bırakmasını söylüyor. Hırsızlar, çok az nakit para ve Hutch’ın kol saatiyle çıkıp gidiyor.  Yakaladıkları hırsızların kaçmasına izin veren Hutch, etrafındaki herkes tarafından fazla yumuşak olmakla suçlanıyor. Oğlunun dövülmesine izin veren bir baba ne kadar erkek olabilir ki?! Özellikle bu yüzden kayınbiraderi Hutch’ın eline bir tabanca -sembolik fallus- tutuşturup ‘erkek gibi’ davranmasını sağlamaya çalışıyor. Kızının hiçbir yerde bulamadığı bilekliğinin de hırsızlar tarafından çalındığını düşünen Hutch, yavaşça yükselen ve seyirciyi şaşırtan bir şiddet dalgasıyla hırsızların evini buluyor. Fakirlikten kıvrandıkları için hırsızlık yapmak zorunda kalmış genç Meksikalı çiftin evini bastığı sırada, bu adamın hiç de yumuşak olmadığını anlıyoruz. Tam gençleri öldürecekken içeriden bebeklerinin ağlaması duyuluyor. Sadece saatini alıp evden çıktığı bu sahnede, Hutch’ın çok vicdanlı bir Amerikalı olduğunu da, görmüş oluyoruz.  TASARIMLAR TESADÜF DEĞİL  Eve dönüş yolunda Hutch, garip bir aksanla konuşan bir grup saldırgan genci hastanelik ediyor. Bu gençlerin kim olduğu ortaya çıkınca ülkenin gerçek düşmanlarıyla karşılaştığımızı anlıyoruz. Uyan Amerika! Gerçek düşmanın Meksikalı göçmenler değil, Ruslar! Böylece, seyirci kitle tarafından kısa sürede çok sevilen Nobody/Önemsiz Biri adlı bu aksiyon filmi hayatımıza yeni bir John Wick sokuyor; yeni bir ‘sıradan muhteşem Amerikalı’ -iki filmin afiş tasarımları arasındaki benzerlik de tesadüf değil tabii...  Hatırlarsınız, John Wick adlı, ne kadar kurşun yerse yesin ölmek bilmeyen ‘sıradan muhteşem Amerikalı’, hızla kült olan 2014 tarihli ilk filmde çok önemli iki Amerikan değerine -aileyi temsil eden köpek ve ikonik Amerikan arabası Mustang- saldıran Ruslara dünyanın kaç bucak olduğunu gösteriyordu. Burada da, Hutch’ın dövdüğü gençlerin Rus mafyasından olduğu ortaya çıkıyor.  Rus kültürünü John Wick’teki Rus karakterlerden daha fazla yaşayan Kuznetsov, kardeşinin intikamını almak için Hutch’ın evine saldırma gafletinde bulunuyor. Filmin bundan sonrası, zamanında çok tehlikeli bir ‘derin devlet’ ajanı olarak çalıştığını öğrendiğimiz Hutch’ın Rusları ABD’ye geldiklerine bin pişman ettiği bir şiddet güzellemesi olarak akıyor.  Bir sahnede ‘üç harfliler’ -CIA, NSA ve diğer istihbarat cinleri- tarafından gizli görevlerde kullanıldığını söyleyen Hutch’ın tüm resmi belgelerde ’önemsiz biri’ (nobody) olarak geçen kimliği -ya da kimliksizliği- film boyunca sürekli vurgulanıyor. Böylece, her önemsiz ve sıradan Amerikalı aile babasının, ülkesinin değerleri söz konusu olduğunda nasıl da süper kahramana dönüşebilme potansiyeli taşıdığı söylemi bir kez daha üretiliyor.  BAHSİ GEÇEN BELKİ DE BİZİM ÇOCUKLARDAN!  Özdeşleşmeci Hollywood anlatılarından etik beklentilere girmenin bir anlamı yok tabii ki, ama seyircinin vicdanıyla ilgili bazı beklentilere girebiliriz sanırım. Karakter tasarlanırken “Film işte!” deyip geçmenin mümkün olmadığı bazı durumlar vardır. Burada da, karaktere yüklenen ideolojik anlamların belirlediği bu durumlardan biriyle karşı karşıyayız. Bu sağ-muhafazakâr, erkek-egemen ve ataerkil söylemin insani açıdan tüm dünyayı rahatsız etmesi lazım aslında: Nobody’de bir kontrgerilla ajanı, belki ABD’nin çıkarları için pek çok farklı ülkedeki darbelerde rol almış biri, tüm dünyaya özdeşleşme nesnesi bir kahraman olarak sunuluyor. Hatta adam 12 Eylül 1980 konuşulurken bahsi geçen ‘bizim çocuklar’dan biridir belki de!  Özdeşleşme mekanizması ne denli güçlü bir psikolojik etkiye sahip olursa olsun, seyircinin bilinçlenerek ‘taraf tutma’ edimini temel insani değerler üzerinden gerçekleştirmesi ihtiyacı burada ortaya çıkıyor işte. Aksi takdirde, Susurluk'ta kaza yapan o Mercedes'in içindekilerle özdeşleşmemizin beklendiği anlatılarla karşılaşmak da kaçınılmaz hale gelebilir. 93. Oscar Ödülleri'ne Nomadland damga vurdu: Chloé Zhao 'En İyi Yönetmen' ödülünü alan ilk Asyalı kadın oldu
Koronavirüs pandemisi nedeniyle bu yıl zamanı ve mekanı değişen Oscar ödül töreni Los Angeles'ta Union Tren İstasyonu'nda gerçekleştirildi. Alışılanın aksine az sayıda konuğun sosyal mesafeli ve maskesiz şekilde oturduğu, geçmiş yıllara göre oldukça sade geçen törende 'En İyi Film' ödülünü ABD'deki gönüllü 'göçebeler'in hayatını anlatan 'Nomadland' aldı. Chloe Zaho, Oscar'ın 93 yıllık tarihinde 'En İyi Yönetmen' dalında ödül kazanan ikinci kadın yönetmen oldu. Zhao aynı zamanda bu kategoride Oscar alan ilk Asyalı kadın oldu. Zhao, "Bu ödülü, tüm zorluklara karşın iyilik için direnme inancına ve cesaretine sahip olan herkes için alıyorum. İnsanlar doğuştan iyilerdir. Ben dünyanın her yerinde, her zaman tanıştığım insanların içinde iyiyi bulabildim" dedi. Nomadland'in hikayesi Frances McDormand'in canlandırdığı ve ABD'nin batısında karavanıyla göçebe olarak yaşamını sürdüren, geçici işlerle para kazanan ve yol boyunca kendi gibi göçebe insanlarla tanışan Fern isimli kadın karakter etrafında şekilleniyor. Filmde oynayanların çoğu profesyonel oyuncu değil, gerçek hayatta da göçebe yaşayan isimler. En İyi Erkek Oyuncu Oscar'ını The Father'daki performansıyla Anthony Hopkins aldı. En İyi Uyarlama Senaryo Ödülü'nü de "The Father" kazandı. 83 yaşındaki Anthony Hopkins, bu ödülü alan en yaşlı kişi olarak kayda geçti. Fotoğraf: En İyi Yardımcı Kadın Oyuncu Ödülüne 'Minari' filmindeki rolüyle Yuh-Jung Youn layık görüldü Ödül listesi: En İyi Film: Nomadland En İyi Kadın Oyuncu: Frances McDormand En İyi Erkek Oyuncu: Anthony Hopkins En İyi Yönetmen Ödülü, Nomadland filminin yönetmeni Chloe Zhao’ya verildi. Chloé Zhao, bu kategoride Oscar alan ilk Asyalı kadın oldu. En İyi Uyarlama Senaryo Ödülü’nü “The Father” filmi kazandı. En İyi Özgün Senaryo Ödülü‘nü, Promising Young Woman filmiyle Emerald Fennell kazandı. Ödülünü alan Emeral Fennell, “kazanmayı beklemediğini” söyledi. En İyi Yardımcı Erkek Oyuncu: Daniel Kaluuya En İyi Yardımcı Erkek Oyuncu Oscar’ını alan Daniel Kaluuya, konuşmasında ‘ilişkiye girerek kendisini dünyaya getirdikleri için’ ebeveynlerine teşekkür etti, annesinin tepkisi sosyal medyanın gündemine oturdu. En İyi Yardımcı Kadın Oyuncu: Youn Yuh-jung En İyi Özgün Şarkı: ‘Fight For You’ ile Judas and the Black Messiah En İyi Özgün Müzik: Soul En İyi Yapım Tasarımı: Mank En İyi Film Kurgusu: Sound of Metal En İyi Sinematografi: Mank En İyi Belgesel: My Octopus Teacher En İyi Kısa Film: Two Distant Strangers En İyi Uluslararası Film: Another Round En İyi Kısa Belgesel: Colette En İyi Görsel Efekt: Tenet En İyi Animasyon: Soul En İyi Ses Kurgusu: Sound of Metal En İyi Kostüm Tasarımı: Ann Roth En İyi Saç ve Makyaj Tasarımı: Sergio Lopez-Rivera, Mia Neal ve Jamika Wilson Yeşilçam'ın usta oyuncusu Ertuğ Koruyan yaşamını yitirdi
Nâzım’ın dizelerinden yeni 1 Mayıs şarkısı
Kültür Sanat Servisi Nâzım Hikmet'in uzun zamandır bilinmeyen 1 Mayıs şiiri bestelendi. 'Bugün Mayıs 1' şarkısı bugün saat 13:00'da www.disk.org.tr ve sosyal medya üzerinden yayımlanacak.  Nâzım Hikmet'in 1925 tarihli "İstanbul'da 1 Mayıs” isimli şiiri uzun süre Osmanlıca bir el yazması olarak TÜSTAV'ın (Türkiye Sosyal Tarih Araştırma Vakfı) Komintern arşivinde keşfedilmeyi bekledi. Banu İşlet tarafından Türkçeye çevrilen şiir, 1 Mayıs 2021 çalışmaları kapsamında Ozan Çoban ve Güneş Demir tarafından bestelendi. Şarkının klibini Nazım Soylu hazırladı. ŞİİRE VE ŞARKIYA DAİR 1925 yılında İstanbul'da gerçekleşen 1 Mayıs yürüyüşünü konu edinen "İstanbul'da 1 Mayıs” şiirinde Nâzım Hikmet, işçilerin sanayi bölgelerinden ve yoksul mahallelerden yürüyerek şehir merkezine gelişini anlatıyor. Nâzım ustanın işçi sınıfının gücünü ve öfkesini anlatan şiirini yaklaşık 100 yıllık bir gecikmeyle okuyabildik. İstanbul'daki 1 Mayısların coşkusunu notalara yansıtan bu şarkıyı yıllar boyunca hep birlikte söyleyeceğiz.  İŞÇİ SINIFINA SAYGI Müziğin Türkiye’de sendika eylemlerinin vazgeçilmez bir parçası olduğunu vurgulayan DİSK Genel Başkanı Arzu Çerkezoğlu 'Bugün Mayıs 1' şarkısıyla ilgili görüşlerini şu sözlerle açıkladı:  “Grevlerimizde, yürüyüşlerimizde ve elbette 1 Mayıs mitinglerimizde türküler, şarkılar ve halaylar eksik olmaz. 1 Mayıs denince akla önce Özcan Sarper’in ‘1 Mayıs Marşı’ geliyor. Bu yıl marşa bir kardeş geliyor! Ozan Çoban ve Güneş Demir’in ‘Bugün Mayıs 1’ şarkısını hep birlikte söyleyeceğiz. Yeni 1 Mayıs şarkımız bütün işçi sınıfına bir saygı duruşudur. Ayrıca önemle belirtmek isteriz ki bu vesileyle pandemi günlerinde işini ve hayatını kaybeden müzisyenleri ve sanat emekçilerini de saygıyla anıyoruz.”  HEPİMİZE YOL GÖSTERSİN  Nâzım Hikmet'in bilinmeyen şiirini besteleyen Ozan Çoban ve Güneş Demir görüşlerini şöyle açıkladı:  Ozan Çoban: Şarkı bana Nâzım’ın Türkiye işçi sınıfına duyduğu sarsılmaz güvenini ve inancını hatırlatıyor her şeyden önce. Dizelere baktığınızda bunu görüyorsunuz, gıdım tereddütü yok Nâzım’ın Türkiye emekçilerinin ülkesini de güzelleştireceğinden. Yaşadığımız bu pandemi koşullarında da hepimize çok önemli bir hatırlatma diye düşünüyorum. Büyük insanlık hiçbir yere gitmedi, her yerde bizimle. Yeter ki biz ona inanalım, güvenelim. Nâzım’ın cesareti ve inancı hepimize yol göstersin. Biz bu hisleri olabildiğince şarkıya da aktarmaya çalıştık. Umarım başarabilmişizdir…”  Güneş Demir: Beste üzerinde çalışırken, ülkemizde ilk nüveleri 60'larda ortaya çıkan ve günümüze kadar devam eden toplumsal/sınıfsal meseleleri dert edinen şarkı ve marş geleneklerinin hepsinden faydalanmaya çalıştık. Şiirin ajitatif üslubu ve naif mahalle ağzını birleştiren yapısı da bizi farklı tarzlardan faydalanmaya biraz itti doğrusu. Ruhi Su'nun ve Timur Selçuk'un ifadeli teatral üsluplarından, 70'lerin Anadolu Rock'ının çoşkulu ve progresif tınısından ve 80'lerin politik müzik gruplarının tekrara dayalı şarkı formunun dışına çıkan çalışmalarından feyz aldık.  İstanbul'da 1 Mayıs Kıpkızıl, kan kırmızı bayraklarımızın alevinden Sarı kursak bir balon gibi soldu güneş. Ciğerlerimizde şişen türküler ateş! Kol kola Düştük yola Yedikule'den amele evleri Sirkeci'ye dayandı, Karagümrük kırmızıya boyandı. Kasımpaşa tersaneyi yüklendi sırtına, Geçtik köprüden Geliyoruz: Yol ver bize Cadde-i Kebir! Kaldırımları söken topuklarımızla Tokatlıyan'da göbekli mebusları tokatladık. Osmanbey'in ensesine atladık! Zifosladık Şişli'nin kadife mantosunu! Bugün toz kondurmuyoruz keyfimize! Bugün "Mayıs Bir”! Bir Mayıs'ta İstanbul Bizim olmuş gibidir! *** Hürriyet-i Ebediye tepesinde taş kesilen Mahmut Şevket'in iskeleti! Seni oraya diken sınıf Zırnık kadar bile vermedi bize hürriyeti; Yıkıl karşımızdan! Yangınları haykıran Yangın Kulesi tepeden bakma bize Bir gün elbet Seni borazan yapacağız kendimize, İstanbul'un ağzı kıracak kızıl inkılâbımızı! Nun [Nâzım] Ha [Hikmet]"  Oscar ödüllerine saatler kala
Sinema sanatının en saygın ödülü, Cannes Festivali’nin Altın Palmiye’sidir hiç kuşkusuz. Ama tüm dünyada magazin basını için en önemli ödül, Amerikan Sinema Sanatları ve Bilimleri Akademisi üyelerinin belirlediği Oscar’lardır. Dünya sinema pazarı üzerindeki etkisi açısından da Cannes’ın fersah fersah önündedir. Geride bıraktığı 92 yıl içinde, Akademi’nin ödüllendirdiği önemli klasiklerin yanı sıra, Oscar kazanması tepkiyle karşılanan o kadar çok film var ki. 1942 yılında “Yurttaş Kane” dururken “Vadim O Kadar Yeşildi ki” filmine, 1980’de “Kıyamet” dururken “Kramer Kramer’e Karşı”ya, 1995’te “Pulp Fiction” dururken, “Forrest Gump”a, 2011’de “Siyah Kuğu” dururken “Zoraki Kral”a, 2019’da “Blackklansman” dururken “Yeşil Rehber”e verilen Oscar ödülleri, Akademi üyelerinin tercihlerinde ‘Wasp’ (Beyaz Anglo-sakson Protestan) bakış açısının ve büyük stüdyoların etkisinin kanıtı olarak görülüyordu. Son yıllarda, ‘Oscar’lar Çok Beyaz’ ve beyazperdede erkek egemenliğini sorgulayan ‘Ben de’ gibi protesto eylemlerinin, feminist hareketin ve Netflix gibi dijital platformların ürünlerinin de yarışmaya dahil olmasının bu durumun değişmesi yönünde etkili olduğunu düşünüyorum. Geçen yıl, Atın Palmiye’li “Parazit”e verilen ödül, Oscar’a bir gençlik aşısı gibi geldi. Nitekim bu yılın aday listesi genelde olumlu karşılandı. Umarım, sonuçlar açısından da durum böyle olur. EN İYİ FİLM: NOMADLAND  Bu yılın sekiz ‘En iyi Film’ adayı arasında, üçü Netflix olmak üzere dört platform yapımı var. Akademi üyelerinin oyları ile belirlenen adayların hepsi de, belirli bir çizginin üzerinde (ve önceki yazılarımda değindiğim) filmler. Sekiz film içinde en çok adaylığa sahip olan - 10 dalda adaylıkla - David Fincher’in “Mank”ı sinemaseverlerin duyarsız kalamayacağı bir film. “Yurttaş Kane”in yapım sürecini konu alan “Mank”ın birkaç teknik dal dışında fazla şansı yok gibi görünüyor. Çünkü rakipleri çok güçlü; her biri altışar dalda adaylığı olan “Nomadland” (Göçebeler Ülkesi), “Minari”, “Sound of Metal” (Metal Sesi), “The Trial of Chicago 7” (Chicago 7’lisi Davası), “Judas and the Black Messiah”(Yahuda ve Siyah Mesih), “The Father” (Baba) ve beş adaylıkla “Promising Young Woman” (Yetenekli Genç Kadın). Hepsi de keyifle izlenen, birey ve toplum sorunları üstüne düşünen filmler.  Adaylar arasında, ”Judas and the Black Messiah” ve “The Trial of Chicago 7” siyasal tavırlarıyla, “Promising Young Woman” feminist bakış açısıyla, “Nomadland” işsizlik sorununa yaklaşımıyla öne çıkıyor. Benim de aralarında olduğum pek çok eleştirmen, bu güzel seçkinin ‘en iyi’si olarak “Nomadland”i işaret ediyor. Çin asıllı genç yönetmen Chloé Zhao, kurmaca ile belgeseli buluşturan bir biçemle, az sayıda profesyonel oyuncunun yanında gerçek karakterleri oynatarak, ekonomik kriz nedeniyle evlerini kaybettikleri için yaşamlarını karavanlarda sürdüren ama yaşam sevinçlerini yitirmeyen bu insanlara ve doğaya saygılı bir yaşam biçimine şapka çıkarıyor. Duyarsız kalamayacağınız, gerçekçi bir film. Ma’ Rainey Pandemiye inat çok iyi filmler yapmayı sürdüren sinema dünyasından gelen sürprizler bu sekiz filmle sınırlı değil. Yeterli oy alamayıp, sekiz filmin arasına giremeyen Spike Lee’nin “Da 5 Bloods” (5 Kan Kardeş)”, “One Night in Miami” (Miami’de Bir Gece), “Ma Rainey’s Black Bottom” (Blues’un Annesi: Ma Rainey), “News From the World” (Dünyadan Haberler) de yılın kayda değer filmleri arasında. En İyi Film kategorisinde yer almasalar da, başka dallarda adaylıkları (ve şansları) var.  YÖNETMEN VE SENARİSTLER  En İyi Yönetmen Oscar’ının en güçlü adayı, “Nomadland”ın yönetmeni Chloé Zhao’nun yanı sıra, ikinci bir kadın yönetmen daha var bu daldaki beş aday arasında: “Promising Young Woman”ın yönetmeni Emerald Fennell. Usta yönetmen David Fincher “Mank”la, Koreli yönetmen Lee Isaac Chung “Minari” ile ve Danimarkalı Thomas Vinterberg “Druk” (‘Körkütük’, İngilizce adı ile “Another Round”) ile yarışıyor, ama Zhao’nun karşısında fazla şansları yok gibi.  Senaryo alanında, iki kategori var: Özgün Senaryo ve Uyarlama Senaryo. Özgün Senaryo dalında, “The Trial of Chicago 7”, “Judas and the Black Messiah”, “Minari”, “Sound of Metal”in senaryoları çok iyi, ama “Promising Young Woman” ile Emerald Fennell’in ipi göğüsleme ihtimali daha fazla. Bana kalsa, bu ödülü “Judas and the Black Messiah”ın senaristleri Shaka King (yönetmen), Will Berson, Kenneth Lucas ve Keith Lucas’a verirdim. The Father Uyarlama Senaryo dalında, iki tiyatro oyunu uyarlaması (“One Night in Miami” ve “The Father”) ile iki roman uyarlaması (Hintli yazar Aravind Adiga’nın Hindistan’da sosyal sınıflar arasındaki keskin ayrım ve sınıf vahşi kapitalizm eleştirisi “Beyaz Kaplan” ve Amerikan güncel politikasına ilişkin absürd güldürü “The Borat Subsequent Movie”) var. Bu dalda da, senaryosunu bir gazetecinin belgesel nitelikli yapıtından uyarlayan Chloé Zhao’nun (“Nomadland”) Oscar’ı kimselere kaptırmayacağını düşünüyorum.  USTALAR MI, GENÇLER Mİ?  Yönetmen ve senaryo dallarında ödüllerin genç kuşaktan sanatçılara gideceği kesin gibi. Oyunculuk dallarında ise, sürprizler yaşanabilir. Bu dallarda ustalarla gençler arasında kıyasıya bir yarış yaşanacak besbelli. Yaş ortalaması epeyce yüksek olan Akademi üyelerinin tavrı ne olur kestirmek güç. En İyi Erkek Oyuncu dalında benim tercihim, “The Father”daki rolüyle Anthony Hopkins olurdu, Usta oyuncu Gary Oldman da “Mank” ile yarışıyor, “South of Metal”in yetenekli oyuncusu Riz Ahmet ve “Minar”nin genç oyuncusu Steven Yeun karşısında. Hepsi çok iyiler, ama ödülün “Ma Rainey”deki performansıyla -yakınlarda yitirdiğimiz siyahi oyuncu- Chadwick Boseman’a gitmesi sürpriz olmayacak.  En İyi Kadın Oyuncu dalında da beş aday var. Özellikle üçü arasında tercih yapmak çok güç: “Nomadland”le Frances McDormand, “Ma’ Rainey” ile Viola Davis ve “Promising Young Woman”la Carey Mulligan. Anlaşılan, bu kategoride yarış ustalar arasında olacak. “Pieces of a Woman”daki rolüyle Vanessa Kirby de çok iyi ama, üç usta karşısında şansı fazla olmaz diye düşünüyorum. “The United States v.s. Billie Holliday”i izleyemediğim için Andra Day hakında bir şey söyleyemeyeceğim. Fikrimi sorarsanız, McDormand’ın üçüncü Oscar’ını kazanacağını düşünüyorum.  Yardımcı rollere gelince, En İyi Yardımcı Kadın Oyuncu ödülünün adayları arasında, Glenn Close gibi usta bir oyuncu da var, ama ödülün genç bir oyuncuya gideceğini düşünüyorum. “Minari” ile Yuh-Jun Youn ya da “Borat” ile Maria Bakalova’ya… Benim tercihim, “Mank”deki performansı ile Amanda Seyfried olurdu… En İyi Yardımcı Erkek Oyuncu dalına gelince, “One Night in Miami”de Leslie Odom Jr. ve “Sound of Metal”de Paul Raci rollerinin hakkını veren oyuncular, ama benim adayım, “Judas” ile Daniel Kaluuya.  GÜLDÜRÜ MÜ TRAJEDİ Mİ?  En İyi Uluslararası Film dalında beş filmlik kısa listeye kalan Tunus filmi “Derisini Satan Adam”ı ve Hong-Kong filmi “Better Days”i (Daha İyi Günler) izleyemedim. Aynı zamanda ‘Belgesel’ dalında da aday gösterilen Romen filmi “Collective” etkileyici, ama ödülün - aynı zamanda ‘Yönetmen’ dalında da aday gösterilen- Danimarkalı yönetmen Thomas Vinterberg’in “Druk / Körkütük”üne gideceğini düşünüyorum. Vinterberg’in ustalığına, mizah duygusuna diyecek yok ama incir çekirdeğini doldurmayan bu film yerine, Bosnalı kadın yönetmen Jasmila Zbanic’in Serebrenitza katliamında BM’nin sorumluluğunu tartışan “Quo Vadis Aida”sının ödüllendirilmesi beni daha çok memnun eder.  Köşemin sınırlarını aşmamak için, diğer dallarda adaylardan söz etmeden, ödül için tercihlerimle yetineyim. Oscar’ların diğer dallarında ödüllerin şu filmlere gidebileceğini düşünüyorum: En İyi Görüntü Yönetimi dalında “Nomadland”e, En İyi Kostüm Tasarımı ile En İyi Makyaj ve Saç Tasarımı dallarında “Ma Rainey”e, En İyi Yapım Tasarımı’nın “Mank”e, En İyi Kurgu’nun “Chicago 7lisi”ne, Özgün Müzik Oscar’ının “Mank”e, En İyi Şarkı’nın “Chicago 7”deki “Hear My Voice”a, Ses Tasarımı Oscar’ının “Sound of Metal”e, Görsel Efekt dalındaki ödülün “Tenet”e, En iyi Belgesel Oscar’ının “My Octapus Teacher” (Benim Ahtapot Öğretmenim) ya da ”The Time” (Zaman)a, Kısa Belgesel’in “A Concerto is a Civilization” ya da “A Love Song for Latasha”, Kısa Kurmaca ödülünün “Feeling Through” ya da “Two Distant Strangers”a, En İyi Uzun Metraj Canlandırma Filmi Oscarı’nın “Soul”a, Kısa Canlandırma’nın “If Anything Happens I Love You” filmine verilmesi beni mutlu edecek. Bu gece (TRT 2’de) Los Angeles Union istasyonuna konuk olup, göreceğiz. Nâzım Hikmet’in 'İstanbul'da 1 Mayıs' şiiri bestelendi: DİSK'in hesaplarından paylaşılacak
Nâzım Hikmet’in 1925 tarihli “İstanbul’da 1 Mayıs” isimli şiiri, 1 Mayıs 2021 çalışmaları kapsamında Ozan Çoban ve Güneş Demir tarafından bestelendi. Şarkının klibini Nazım Soylu hazırladı. “Bugün Mayıs 1” isimli şarkı, yarın DİSK'in sosyal medya hesaplarından paylaşılacak.  Nâzım Hikmet’in 1925 tarihli “İstanbul’da 1 Mayıs” isimli şiiri uzun süre Osmanlıca bir el yazması olarak TÜSTAV’ın (Türkiye Sosyal Tarih Araştırma Vakfı) Komintern arşivinde bekledi. Şiir, Banu İşlet tarafından Türkçeye çevrildi. 1925 yılında İstanbul’da gerçekleşen 1 Mayıs yürüyüşünü konu edinen “İstanbul’da 1 Mayıs” şiirinde Nâzım Hikmet, işçilerin sanayi bölgelerinden ve yoksul mahallelerden yürüyerek şehir merkezine gelişini anlatıyor. İstanbul’da 1 Mayıs Kıpkızıl, kan kırmızı bayraklarımızın alevinden Sarı kursak bir balon gibi soldu güneş. Ciğerlerimizde şişen türküler ateş! Kol kola Düştük yola Yedikule’den amele evleri Sirkeci’ye dayandı, Karagümrük kırmızıya boyandı. Kasımpaşa tersaneyi yüklendi sırtına, Geçtik köprüden Geliyoruz: Yol ver bize Cadde-i Kebir! Kaldırımları söken topuklarımızla Tokatlıyan’da göbekli mebusları tokatladık. Osmanbey’in ensesine atladık! Zifosladık Şişli’nin kadife mantosunu! Bugün toz kondurmuyoruz keyfimize! Bugün “Mayıs Bir”! Bir Mayıs’ta İstanbul Bizim olmuş gibidir! * * Hürriyet-i Ebediye tepesinde taş kesilen Mahmut Şevket’in iskeleti! Seni oraya diken sınıf Zırnık kadar bile vermedi bize hürriyeti; Yıkıl karşımızdan! Yangınları haykıran Yangın Kulesi tepeden bakma bize Bir gün elbet Seni borazan yapacağız kendimize, İstanbul’un ağzı Haykıracak kızıl inkılâbımızı! Nun [Nâzım] Ha [Hikmet]" Perdelerin ardındaki hak ihlaline acil çözüm talebi
Salgın gölgesinde 93’üncü Akademi için geri sayım
Hayal edebilmek en büyük yetimiz
Öykü ÖZFIRAT Anadolu’nun zengin geleneksel müzikal yapısından beslenirken aynı zamanda bu geleneğe yeni eserler katabilme gayretiyle yola çıkan Ali Rıza Albayrak, solo albüm çalışması “Bâde’den Gelen” ile dinleyiciyle buluştu. 12 parçadan oluşan albümde sanatçıya veren sanatçıya Merih Aşkın, Ediz Hafızoğlu, Kağan Yıldız, Derya Türkan, Ömer Avcı, Sedat Anar, Cengiz Yılmaz, Ertan Tekin ve Hakan Önel gibi müzisyenler eşlik ediyor. Anadolu'nun büyük insanlık mirasını sözle ve sazla buluşturanlar Albayrak ile konuştuk. “Bâde’den Gelen” albümünüzü kızınız Bâde’ye ithaf ediyorsunuz. Bu albümünüzün oluşma hikâyesini dinleyebilir miyiz? Çalışmanın ön sözünde: “ İnsan kendi hayalinin ürünüdür.” dedim. Her şey bir hayal ile başlar. Bu çalışma da bir hayal ile başladı. Bu çalışma kızımın doğumundan sonra şekillenmeye başladı. İnsanın en değerli yetilerinden biridir hayal edebilmek. Çocukluğumuzun ilk dönemlerinden itibaren bu yetiyle hemhâl oluruz ve kendi dünyamızı kurgulamaya başlarız. Kızım Bâde ile birlikte biz yetişkinlerin dünyası ile çocukların dünyasını karşılaştırma imkânı doğdu. Bu karşılaştırmada yetişkinler olarak birçok şeyi yitirdiğimizi tekrar hatırladım. Samimiyeti ve dürüstlüğü yitirmiştik. Ama en çok da hayal edebilme yetimizden ne kadar uzaklaştığımızı fark ettim. Hayal dünyamızın ne kadar daraldığını fark ettim. Bu daralmanın gündelik hayatımıza, yaptığımız işlere ve sanatımıza doğrudan yansıdığını fark edebilirsiniz. Dolayısıyla cesaretini yitirmiş yetişkinler olarak, bugünekadar kabul görmüş olanı tekrar eden, bize sunulan “başarı” hikâyelerinin peşinden koşmak dışında hayata kendimizden kattığımız bir şey olmadığını anlıyorsunuz. Tüm bu düşüncelerin ışığında çalışmam şekillendi diyebiliriz. Var olanı ve bekleneni tekrar etmek yerine kendi müzikal yolculuğuma bundan sonrası için neleri katabilirim hayali ile yola çıktım. Albümde kendi besteleriniz de çokça yer alıyor. Nedir bu albümün teması? Bağlama çalmaya başladığım ilk dönemlerden itibaren hep yeni ezgiler peşinde olduğumu hatırlarım. Henüz besteleri keşfetmediğim dönemlerde var olan geleneksel eserlere, o eserin bende uyandırdığı duygulardan hareketle ya introlar ekler ya da ara ezgilerine yeni nağmeler ekleyerek düzenlemeyi tercih ederdim. Sanırım bu ara nağmelerin yerini zamanla besteler almaya başladı. Çalışma “Hayal,Hızır,Huzur” temasıyla şekillendi. Bizlere bahşedilmiş hayal edebilme yetimizle dünyamızı kavrıyor ve şekillendiriyoruz. Çocukken bize özgü bir hayal dünyasından bahsedebilirken, zamanla başkalarının bize dayattığı bir dünyada yaşamaya zorlanıp, hayal dünyamızın da sığlaştığını görebiliyoruz. Tam da bu noktada huzurumuzu yitirmeye başlarız. Hayal dünyamız çoraklaşır. Yitirdiğimiz huzura tekrar kavuşabilmek için arayışımız da başlar. Huzura erebilmek için bize ayna olacak ve bizi kendimizle tanıştıracak bir Hızır’a ihtiyaç duyarız. Hızır bildiğiniz üzere “yeşil, yeşillik” demek. Bu bağlamda çalışmanın ön sözünde şöyle ifade ediyorum: “Şu kuru ve çorak hayatımızı yeşerten her kimse o sizin Hızır’ınız ve de huzurunuzdur.” Enstrümanlar ve üslup bakımından bu albümünüzde dinleyiciyi nasıl bir çalışma bekliyor? Yeni çalışmam ağırlıklı iki telli cura,ruzba ve dede sazlarıyla bestelediğim eserlerden oluşmakta. Dolayısıyla çalışmanın temelinde iki telli sazları bulabiliriz. Uzun yıllardır çalmaya çalıştığım ve kendimce geliştirdiğime inandığım pençe tavrı ve üslûbuyla, iki telli cura,ruzba ve dede sazıyla bugüne kadar biriktirdiklerimi ezgilere aktarmaya gayret gösterdim. Bunları dile getirirken aslında utanıyorum. İnsanın kendi yaptıklarını kendisinin tanımlaması doğru gelmiyor bana. Bu gibi anlatımların ayıp olduğu dönemlerde yetiştik. Ancak yaşadığımız bu dönemde ne yazık ki yaptıklarınızı her seferinde anlatmanız, sunmanız gerekiyor. Sosyal medya araçlarının artmasıyla birlikte müzikal anlamda ciddi etkileşimin ve ulaşılabilirliğin olduğu bir dönemde yaşıyoruz. Bu dönem bize her ne kadar birçok olumlu olanak sunsa da üretenin ve nispeten “yenilik” olarak tanımlayabileceğimiz kişisel katkıların kolayca taklit edildiği bir dönemdeyiz. Sorun taklit edilmesi değil tabii ki. Bu güzel bir şey. Sorun olarak gördüğüm kısmı, sizin belki kısacık ömrünüzde müzikal birikim olarak sunabildiğiniz bu ufak “farklılık-katkı” taklit edilirken,sanki hep varmışçasına sunulması ve kimden alındığına değinme ihtiyacının dahi hissedilmemesi. Albümde Nesimi Çimen’den izler de mevcut. Kendisinin müziğiniz ve sizin için yerini anlatır mısınız? İki telli cura denilince akla ilk gelen ozanların başında merhum Nesimi Çimen gelir. Hatta iki tellide kullanılan akord düzeni de kendisin ismiyle anılmaktadır. Nesimi düzeni diye anılır. Dolayısıyla iki telli curayla bir temasınız olduğunda, Nesimi Çimen ile yollarınızın kesişmemesi pek olası değildir. İki telli curasıyla yarattığı sesler âlemi çocukluğumdan beri beni derinlemesine etkilemiştir. Her dönemin kendisine ait tınıları, duyguları vardır. Onların dönemine ait ve günümüze kadar gelebilen bu tınılar ile hayaller kurdum, kurmaya da devam ediyorum. Akademi’nin rakipsiz adayı
İki türün birbirine bağlanan gerçek hikâyesini anlatan “Ahtapottan Öğrendiklerim” (My Octopus Teacher) isimli Netflix belgeseli duygusal kurmaca filmden daha dokunaklı, kurmaca gerilimden ise daha heyecan vericiydi. “Bunu bir belgesel nasıl başarabildi?” sorusunun cevabını ise hikâye anlatı becerisine bağlıyorum. Ve bunun belgesel türünü belli ölçüde yeniden tanımladığını düşünüyorum. Belgeselin sıradan bir ahtapot ile bizlere öğrettiği şey ise denizlerin altındaki yaşamlar karşısında insanın tevazu hissetmesi gerektiği. İnsan türü olarak, gezegenimizdeki doğayı ve canlıları kurtarmanın yolu, bilgi ile tevazuyu beraber harmanlamaktan geçmekte. Aksi takdirde türümüzü diğer türlerden üstün görmeye devam ettiğimiz sürece onlarla birlikte biz de yok olacağız. Formül çok basit, büyük filozof Mevlana’nın dediği gibi, “Tevazu ve alçak gönüllülükte toprak gibi ol. Sevgi ve hoşgörüde deniz gibi ol.” BİR AHTAPOTUN ÖĞRETİLERİ Anlatıcımız Craig Foster, hayatını en tehlikeli hayvanları filme çekerek geçirmiş olan biri. Güney Afrika'da Cape Town yakınlarındaki False Bay açıklarında soğuk sularda, yosun ormanının büyülü su altı dünyasına dalış kıyafeti ve oksijen tüpü kullanmadan dalış yapmaya başlıyor. Ve günün birinde Craig Foster’ın dikkatini sıradan bir ahtapot çekiyor. Onu takip ederek incelemeye başlayan Foster bu ahtapot ile 324 gün geçiriyor. Onu incelediğini düşünerek geçirdiği dalışlar sırasında aslında akıllı bir canlıyı ve gizemli devasa bir gezegeni keşfettiğini fark ediyor. Belgeselin seyircinin yüreğini dağlayan, yerinden kıpırdatan dokunaklı sahnesinden sonra ise aslında bu sıradan ahtapotun kendisine daha önce hiçbir insanın tanık olmadığı şeyler gösteren bir öğretmen olduğunu anlıyor. Ahtapot onun gurusu oluyor artık. HİKÂYE ANLATICILIĞI GAYET BAŞARILI Belgeselin hikâye anlatıcılığına bir kez daha vurgu yapmak istiyorum. Craig Foster’ın hayata karşı bıkkınlığı ve depresyonu ile başlayan film sürecinin asıl hikâyesini sonuca doğru ilerledikçe oluşturduğu izlenimine kapıldım. Özellikle ahtapotların yaşam süresinin çok kısa olması ve erkeklerinin çiftleşmeden sonra birkaç ay, dişilerin ise yumurtalar çatladıktan kısa bir süre sonra öldüklerini hesaba katarsak. Foster’ın anlattığı ve deneyimlediği şeyin sahte olduğunu söylemiyorum kesinlikle. Ama yaşadığı deneyimi, elindeki binlerce saatlik görüntüyle birleştirerek bir hikâye anlatımı oluşturduğunu düşünüyorum. Yani eldeki görüntüler ile Foster'ın anlattığı hikâyeyle eşleştirerek çok iyi bir iş çıkarılmış. Hele ki ahtapotun Foster'a nasıl güvendiğini gösteren o birkaç sahne ve o sahnelerin hissettirip düşündürdükleri asla unutulmayacak türden. Zorlu çekimleri sekiz yılda tamamlanan belgeselin son birkaç yılında Craig’e bir ekip yardım etmiş. Seneler boyunca çekilmiş olan 3 bin saatlik görüntü kaydını tarayıp inceleyen ekibe, hayvan davranış uzmanları, biyologlar ve ahtapot psikoloğu olarak tanınan Profesör Jennifer Mather de eşlik etmiş. On dört adaylığı bulunan belgesel en son BAFTA Film Ödülleri’nden En İyi Belgesel Ödülü’nü aldı. Pazartesi gerçekleştirilecek olan Oscar Ödülleri’nde ise Belgesel kategorisinde bana kalırsa rakipsiz aday. Bunu sadece içeriğinden çok etkilendiğim bir duygusallıkla söylemiyorum. Hikâye anlatımı konusundaki başarısı dolayısıyla da söylüyorum. AHTAPOT SALATASI SEVENLERE Yakalanan bir ahtapotu alın daha canlıyken en az 40 kere taşa vurun. Ardından ahtapotu bütün halde tenceredeki suya atın ve kısık ateşte 1 buçuk saat pişirin. Afiyet olsun. Evet pek çok insanın ahtapot güzellemesinin serüveni bu şekilde. Ama artık ahtapotun bir tarifi daha var. Ve bu tarif sadece ruha iyi gelen cinsten. Ahtapottan Öğrendiklerim belgeseli işte bu tarif için müthiş bir kaynak. Bu belgeseli izledikten sonra ahtapot salatası severlerin farklı bağlantı kuracağını umuyorum. Bizim hayvanlardan öğreneceklerimiz, onların bizden öğreneceklerinden daha çok. Hangi canlıyla zaman geçirirsek geçirelim, onun karakteri, aklı ve duyguları olduğunu fark ediyoruz. Dünya sadece insanlar için değil, tüm canlılar için. Bu sıra dışı ilişki hikâyesi ile belgeselcinin bizlere iletmeye çalıştığı ana mesaj çok açık, dünyadaki canlılarla pek çok ortak nokta paylaşmaktayız ve birlikte yaşamanın yolunu bulmalıyız. Yekta Kopan'ın bol konuklu 'Oscar özel' yayını YouTube'da canlı yayınlanacak
Yıllardır kültür sanat alanındaki birçok farklı etkinliğe ev sahipliği yapan Yekta Kopan, bu kez özel bir YouTube yayını ile izleyicilerinin karşısına çıkacak. Aynı anda 6 farklı platformdan canlı olarak ekrana gelecek olan yayında; sinema, tiyatro ve YouTube dünyasının önemli isimleri bir araya gelecek ve Oscar Ödüllerini konuşacak. 25 Nisan Pazar gecesi saat 22.00’da Yekta Kopan’ın ev sahipliğinde başlayacak olan özel yayına Cem Yılmaz, Armağan Çağlayan, Cemre Ebüzziya, Zeynep Atakan, Ceylan Atınç, Şebnem Bozoklu, Ünsal Ünlü, Kerem Ayan, Melis Behlil, Barış Özcan, Mert Fırat, Ege Başaran, Umur Çağın Taş, Melikşah Altuntaş, Hande Doğandemir, Barbaros Tapan konuk olacak. Ünlü isimler Yekta Kopan’ın sorularını yanıtlayacak ve Oscar 2021 tahminlerini paylaşacak. Film endüstrisinin en prestijli ödülü olarak anılan Oscar Ödülleri bu sene 93. kez düzenleniyor. Türkiye saati ile 25 Nisan Pazarı 26 Nisan Pazartesi gününe bağlayan gece düzenlenecek olan etkinlikte yılın en iyileri belli olacak. YAYIN NEREDEN İZLENECEK? 6 farklı platformda izleyici ile buluşacak olan yayın, tamamen ücretsiz olarak YouTube ve Facebook üzerinden izlenebilecek. Yekta Kopan ile Oscar Özel canlı yayını aşağıdaki linklerden canlı olarak takip edilebilecek. Tekno Safari YouTube Kanalı: https://www.youtube.com/watch?v=n20KwQA4GN8 Timur Akkurt YouTube Kanalı: https://www.youtube.com/watch?v=z2cOThROr7w Coşkun Aral Anlatıyor YouTube Kanalı: https://www.youtube.com/watch?v=eMl7xT0g5pU Şenay Akkurt YouTube Kanalı: https://www.youtube.com/watch?v=bExS3pMU754 Timur Akkurt Facebook hesabı: https://www.facebook.com/geraytimurakkurt Şenay Akkurt Facebook hesabı: https://www.facebook.com/senayakkurthbg/ Tazminatımızı rica etsek…
Bütün ülke gerçekten de zor bir dönemden geçiyoruz. Bir yandan pandemi, bir yandan ekonomik darboğaz, bir yandan bir türlü önünü alamadığımız kutuplaşma ve Gazi Mustafa Kemal Atatürk’ün en önemli yazılı eseri “Nutuk”un bile yasaklanmasına cüret eden Cumhuriyet ve laiklik karşıtlığı. Neyse ki bu günlerin geçeceğine olan inancımız tam. Karamsar olma zamanı değil. 45 haftadır bu sayfaların neredeyse tamamını müziğe ve sektörün sorunlarına ayırdım. Bilgim dahilinde de çözümler üretmeye çalıştım. Son zamanlarda sıklıkla duyduğumuz bir tanım var. ‘Özel Kopyalama Harcı’. Zaman zaman Meclis’te soru önergesi olarak karşımıza çıkıyor zaman zaman da telife duyarlı sanatçılarımız tarafından dile getiriliyor. Nedir bu özel kopyalama harcı? Müzik, sinema, edebiyat gibi alanlardaki yazar, besteci, söz yazarı, yorumcu, oyuncu, dansçı, yönetmen, müzik ve film yapımcıları ve yayıncılar gibi hak sahiplerinin eserlerinin ticari amaç gütmeyen özel/kişisel kullanımlar için kopyalanmasından kaynaklanan zararları telafi etmeyi amaçlayan bir tazminattır. Özel kopyalama harcı, tüketicilerin veya kullanıcıların, müzik, görsel-işitsel, edebiyat ve görsel eserler gibi telif hakkına tabi içerikleri kopyalamak için kullandıkları cihaz ve taşıyıcılar üzerinden alınır. Hangi cihazlardan ve taşıyıcılardan özel kopyalama harcı toplandığı ülkeden ülkeye farklılık gösterebilmektedir. Bugün Avrupa uygulamalarına bakıldığında hemen hemen her ülkede USB bellek taşıyıcılardan bilgisayarlara ve tabletlere, hard disklerden cep telefonlarına kadar geniş bir yelpazede cihaz ve taşıyıcının özel kopyalama harcı kapsamına dahil olduğu görülmektedir. Öte yandan istisna, çoğu ülkede ancak ve ancak kaynak yasal olduğunda geçerlidir. HAK SAHİPLERİNE DAĞITILMAlı Özel kopyalama, telif hakkı sahiplerinin lisanslı eserlerinin şahsi olarak çoğaltımı demektir. Fakat söz konusu eserlerin şahsi çoğaltımlarını kontrol etmek mümkün olmadığı için özel kopyalama harcı tüketiciden doğrudan tahsil edilmemekte, tüketicilerin kişisel çoğaltımları ve depolamaları için kullandıkları cihazlar ve taşıyıcılar üzerinden tahsil edilmektedir. Bu bağlamda bu gibi taşıyıcıları ve cihazları üreten veya ithal eden teknoloji endüstrisi firmaları özel kopyalama harcı uygulamasının geçerli olduğu tüm ülkelerde özel kopyalama harcını ödemekle yükümlü başlıca aktörlerdir (Dr. Funda Lena- Özel Kopyalama Harcı Dünya ve Türkiye Örnekleri). Tüm dünyada hak sahiplerine dağıtılan bu tazminat ne yazık ki Türkiye’de Hazine’ye gelir olarak kaydedilmektedir. Bu harçlardan alınan gelirin 4’te 3’ü Bakanlık tarafından açılan özel bir hesapta tutulmakta, 4’te 1’i ise Saymanlık hesabına aktarılmaktadır. Bakanlık -bence yanlış bir uygulama- bu harç gelirleriyle (yani bizlerin parasıyla) fikri mülkiyet alanında ulusal ve uluslararası toplantılar, konferanslar, seminerler düzenlemekte kültürel ve sanatsal anlamda ülkemizin tanıtımı için festivallere, etkinliklere katılmaktadır. Fikri mülkiyet alanında yapılacak veya yaptırılacak tanıtım, temsil, araştırma, etüt, proje, ve yayınlarla ilgili her türlü ödemeler ve uygulamaya ilişkin harcamalar da ne yazık ki aslında “telif hak sahibinin tazminatı” olan özel kopyalama harcından karşılanmaktadır. Kültür Bakanlığı ve Maliye Bakanlığı’nın bu yanlış uygulamadan geri dönerek dünyanın hiçbir ülkesinde bütçeye gelir olarak kaydedilmeyen bu harcın en kısa zamanda, sektörün çökme noktasına geldiği şu salgın döneminde gerekli mevzuat değişikliklerini yaparak hak sahiplerine dağıtması en büyük beklentimizdir. Şehre mor gelmiş
Renklerin kendi zamanları vardır. Zaman değildir renkleri değiştiren, renkler değiştikçe zamanlar da değişir. Sarı geldiğinde zaman akmaz olur, durgunlaşır. Mavide derinleşir. Sarı ile mavi yan yana gelmeye görsün, “iklim değişir, Akdeniz olur.” Beyaz zamansızdır; sonsuzluğun rengi. Kırmızının zamanı yakıcıdır; içinde Zümrüdüanka kuşlarını saklar. Yeşil doğumların zamanı; yaşam yeşilden yeryüzüne yayılır ve hep yeni doğumlara gebedir. Turuncu güneşi batırır ama içindeki kırmızı, güneşin yeniden doğacağının müjdecisi. Siyah tüm zamanları örter; içinden hangi zamanı çıkaracağını kestiremezsiniz. Kırmızının mavi ile karıştığı zamanlar olur ve mevsim mor kesilir. Yine öyle olmuş, kadınlar söylüyor, yaşam mora durmuş. Nasıl oldu da fark etmedik? Şehrin gri zamanları körleştirmiş bizi. Şimdi sokaklara çıkmanın, şehrin kıvrımlarında dolaşmanın zamanı. Şehre mor gelmiş. Mor, içinde Zümrüdüanka kuşlarını saklayan kırmızı ile derinliklerin zamanı mavinin evliliğinden doğdu. Mor gelmişse eğer, derinlere bastırılıp görünmez kılınanlar, kanatlanıp yeryüzüne çıkarlar. Mor; karşıtların, ateşin ve suyun birliği. İktidarın ayrıştırarak karşıtlaştırdığı şeyleri bir anda bünyelerinde toplayanların ve hep birlikte yeryüzüne geri dönenlerin mevsimi. Mor geri döndüğünde tüm bastırılmış olanlar geri döner. Bastırılmış olan yaşamdır, geri dönen de yaşam. Mor tek başına gelmez, yanına mutlaka gökkuşağının diğer renklerini de almıştır. Bu çoklu zamanın karşısında hangi despotun tekdüze zamanı dayanabilir ki? Despot, antik Yunanda hanenin reisiydi; modern zamanlarda hanenin alanı birden genişledi ve tüm ulusu kaplar hale geldi. “Lanet olsun! Tam hanenin despotundan kurtulduk derken, yine despota yakalandık” diyebilirsiniz. Mor, kolların kırılıp yen içinde kaldığı mülkiyet birimlerini bozguna uğratır ve ardından gökkuşağının renkleriyle çoğaltır yeryüzünü: Zümrüdüanka kuşları, Şahmeranlar, Tiamatlar, ejderhalar. ♦♦♦ Zaman gökkuşağının zamanıdır artık. Gökkuşağı geldiğinde mevsim yeryüzü olur. Gökkuşağı yedi renk sanılmasın sakın, uzaktan bakıldığında öyle görünüyor. Gökkuşağı yere indiğinde dalga dalga yayılır ve her rengi bin bir tona ayrılır. Yeryüzü; durmadan dalgalanan ve dalgalandıkça renklerini çoğaltan ebruli bir deniz. Ve her renk kendi zamanını yaratır; şeyler hangi renge bürünmüşlerse o rengin zamanında yaşarlar. Ama renkler yerlerinde durmaz, birbirleriyle karışır; zamanlar da. Yeryüzündeyseniz eğer hangi zamanda yaşadığınızı asla bilemezsiniz. Ama biz yeryüzünde yaşamıyoruz. Bizim zamanımız despot grisinin zamanı; zamansızlığın rengi beyaz ile henüz yüzeye çıkmamış zamanların rengi olan siyahın karışımı. Despotun asıl rengi saf beyazdır; kendini zaman ötesi, tüm zamanların saf hakikati olarak dayatır çünkü; mümkün mü? Yeryüzü beyazını kirlettikçe griye dönüşmüştür. Özdemir Asaf ne demişti? “Bütün renkler aynı hızla kirleniyordu, birinciliği beyaza verdiler.” Bizlere de, kirli beyazlar arasından daha az kirlisini seçmenin derdi düştü. Gri zamanlarda yaşıyoruz; grinin tonlarından ton seçmeyi özgürlük sanıyoruz. ♦♦♦ Beyaz saflığın, sterilliğin zamanı. Şehre saf beyaz gelmişse mevsim birden av mevsimi olur; toplumun güya kirli bedenlerden temizlendiği katliamların, soykırımların mevsimi. O yüzden yeryüzünün beyaza hiç ama hiç tahammülü yoktur; en hızlı onu kirletir. Beyaz; yeryüzünden uzaklaşıp göklere çıkanlarda görülen bir görme bozukluğu; baş dönmesi. Göklere çıkanlar, tıpkı Newton renk çarkı gibi hızla kendi eksenlerinde dönmeye başladıklarında yeryüzünün alacalı bulacalı renkleri beyaza dönüşür: Zihinlerin körleşmesi. Zihinler, bırakın ara renkleri, ana renkleri bile ayırt edemez olur; görebilmeleri için durmaları gerekir. Dursalar, kendi bedenlerinin de rengârenk iplerle örüldüğünü fark edecekler. O yüzden çarklar dönmeli. Çarklar hızla döndükçe yeryüzü hep beyaza ve siyaha gömülecek. Çarklar döndükçe, en kirli olanlar en saf olduklarını ilan edecekler. Bizlere de grilerden gri beğenmek düşecek. Zaman, despot grisinin zamanı. Fakat kadınlar şehre mor geldiğini söylüyor. Gri pul pul döküldükçe altından mor çıkıyormuş, ardından diğer renkler. Ne duruyoruz o halde? Hep birlikte kazıyalım, yer gök gökkuşağı olsun. Sonra gökkuşağından zaman seçeriz kendimize: Özgürlük! Oscar'ın Türkiye yayıncısı ilk kez TRT oldu
How I Met Your Father dizisi izleyiciyle Hulu’da buluşacak
2005-2014 yılları arasında dokuz sezon yayınlanan How I Met Your Mother'ın spin-off* dizisi How I Met Your Father için dijital yayın servisi Hulu'dan onay çıktı. Başrolünde Hilary Duff'ın yer alacağı devam dizisinde Sophie karakteri, oğluna babasıyla nasıl tanıştığının hikâyesini anlatacak. Beyazperde'nin aktardığı habere göre, How I Met Your Father, This Us'ın ortak yaratıcıları olan, yeni dizide yazar ve yönetici yapımcı olarak görev yapacak. Devam dizisi izleyiciyi Sophie ve arkadaş grubunun tam ortasına, 2021 yılına geri götüren bir hikaye olacak. Dizinin, orijinal hikayeyle bağlantılı olup olmayacağı ise henüz belli değil. How I Met Your Mother'ın yaratıcıları Carter Bays ve Craig Thomas da devam dizisinde yönetici yapımcı olarak yer alacak. Hilary Duff, başrolün yanı sıra dizinin yapımcılığı da üstlenecek. Adam Londy de yardımcı yapımcı olarak görev yapacak. 20th Television orijinal dizi serisinde olduğu gibi stüdyo olarak hizmet verecek. Hilary Duff devam dizisine ilişkin, "Kariyerimde harika karakterleri canlandırdığım için inanılmaz derecede şanslıydım ve Sophie rolünü üstlenmeyi dört gözle bekliyorum. How I Met Your Mother'ın büyük bir hayranı olarak, Carter ve Craig'in bebeklerinin devamı konusunda bana güvenmeleri için onur duydum ve hatta biraz gerginim. Isaac ve Elizabeth mükemmeller, onlarla ve tüm dahileriyle birlikte çalışmak için sabırsızlanıyorum" ifadelerini kullandı. 2005-2014 yılları arasında yayınlanan orijinal dizi serisi How I Met Your Mother'da Josh Radnor, Cobie Smulders, Neil Patrick Harris, Jason Segel ve Alyson Hannigan rol aldı. Bob Saget da orijinal seride, Josh Radnor’un canlandırdığı karakter Ted Mosby’nin eski bir versiyonu olan anlatıcının sesi olarak yer aldı. *Spin-off nedir? Basın-yayın'da yan ürün, orijinal medya yapımının içerisindeki bir bölge ya da birkaç karakter üzerinde daha iyi yoğunlaşabilmek amacıyla oluşturulmuş bir televizyon programı, radyo programı, video oyunu ya da filmdir. Müziğin sesi daha gür çıkacak
Işıl ÇALIŞKAN Bir yılı aşkın süredir işsiz olan müzik emekçilerinin en büyük sorunlarından biri şüphesiz ki kayıtsız çalışanlar. Var olan sorunların pandemide daha da gün yüzüne çıktığı müzik sektörü, bu süreçte kaç kişi olduğuna dair bile yeterli bir veri ortaya koyamadı.  10 yıldır müzik sektöründe çalışan Merve Eryürük, harekete geçti. Müzik dünyasındaki trajik tablonun önüne geçmek için tüm müzik emekçilerini kapsayan bir ‘Müzik Platformu’ kurdu. Eryürük, müzik endüstrisini dolduracakları anket ile bir araya getirmeyi hedefliyor. Eryürük anketlerdeki bilgilerle sektörün kaç kişiden oluştuğu, ne kadarlık ekonomisinin olduğu, konserlerden elde edilenler, ödenen vergiler gibi verileri topluyor. Hedef kitlesi ise tüm müzik emekçileri: Müzisyeni, organizasyoncusu, tonmaester’i, ışıkçısı, sesçisi… Nisan ayının başında yola çıkan platformda şimdiye kadar 1.097 kişi kayıt oldu. Bu kişilerin 688’inin sosyal güvencesi yok, 886 kişi de bağımsız çalışıyor. Eryürük ile Müzik Platformu’nu ve hedeflerini konuştuk.  Türkiye müzik endüstrisinin çok büyük bir potansiyele sahip olduğunu söyleyen Eryürük, kabına sığmayan ve büyümek için sabırsızca bekleyen bir endüstri olduğunu ifade ediyor. Eryürük, “Ölçülemeyen, gelişemez” sözünün çıkış noktası olduğunu belirterek, “Bu sebeple Türkiye müzik endüstrisinin ölçülebilir verisini çıkarmak için yola çıktık. Veri olmadan yapılan işin nerde, ne kadar, neye ulaştığı somut olarak gözükmüyor. Veri yok ki gelişimi gözüksün ve gelişmesi gereken alanlar ortaya çıksın” diye konuşuyor.  RAKAMLARDAN ÇOK DAHA BÜYÜĞÜZ  Endüstrinin koca bir yer tuttuğunun gözükmesinin şart olduğunu söyleyen Eryürük, “Türkiye ekonomisinde, tüm verileri ile müzikten sağlanan gerçek ekonomi payı gözükse eminim müzik özelinde kültür politikaları oluşturularak, önü daha çok açılır” şeklinde konuşuyor. Müziğin sadece rakamlarla kısıtlı bir şey olmadığının altını çizen Eryürük, sözlerini şöyle sürdürüyor: “Yaşadığımız bu krizde bile müziğin iyileştirici ve birleştirici gücünü hepimiz her gün hissediyoruz. Müziğin kültürümüze, bireylere ve toplumlara olan faydası, katkısı daha da büyük. En önemli boyutu bu aslında ama ne yazık ki bu boyutunu gösterebilmek için yine rakamlara ihtiyaç var.”  Türkiye müzik endüstrisi haritasını çıkarmak için bu yolda ilk durağın “istihdam verisi” olduğunu vurgulayan Eryürük, iki çarpıcı sorun olan sigorta ve mesleki yeterlilik belge ihtiyacının çözümünün gerekliliğine değiniyor. Eryürük, “Her farklı alandaki veri toplama sırasında da o alandaki sorunlara ilişkin de hep duruyor olacağız. Çöze çöze bu haritayı çıkarmak hedefim” diyor.  Nasıl bir sistem üzerinde çalıştıklarını sorduğumuzda ise, “Şu an için www.muzikplatformu.com web sitesi üzerinden müzik endüstrisinden ekonomi sağlayan, gelir elde eden kişilerin sisteme girişlerini bekliyoruz. Sisteme girişi yapan kişiler üzerinden toplu bir özet çıkacak” yanıtını veriyor. Eryürük, endüstride toplam kaç kişi, kaç meslek grubu var? Çalışma koşulları nasıl? Kaç kişinin sosyal güvencesi var? gibi sorulara cevap bulacağını anlatıyor.  BİLGİLERİN TÜMÜ SAKLI KALACAK  Verilerin toplanmasının ardından sonuçların ardından “Çalışma yapmak için Aile ve Sosyal Politikalar ve Kültür bakanlıkları ile görüşeceğiz” diyen Eryürük, önemli bir noktanın daha altını çiziyor: “Platformda yer alan anketi dolduran, soruları yanıtlayanların özel bilgileri asla kimseye verilmeyecek. Bilgiler sadece platformda kalacak.”  Kişisel bir girişim olmasına rağmen çok güzel geri dönüşlerin olduğunu söyleyen Eryürük, platforma Müzik ve Sahne Sanatları Sendikası, TOBB Türkiye Kreatif Endüstriler Meclisi, MESAM, MÜYORBİR, MÜ-YAP ve MÜYA-BİR gibi önemli birliklerin destek verdiğini belirtiyor ve ekliyor: “Örgütlenmesi çok zor bir endüstrinin gönülden nasıl örgütlenebildiklerine tanıklık ediyorum.”  En büyük amacının ülkedeki müziğin hak ettiği yerde oluşunu takip etmek olduğunu belirten Eryürük, hayallerini ise şöyle aktarıyor: “Müziği üretenin keyifle kendi işine odaklandığı bir ortamda olmasını, müzik dinleyicisinin her ortamda istediği müziğe keyifle ulaşabildiği bir ülke hayal ediyorum. Kısaca müzikle uğraşan herkesin bu işi yaptığı için bir gün pişman olmadığı, her mahallede güzel müziklerin duyulduğu, uluslararası festivallere, konserlere ev sahipliği yapan güzel günlerde müziğin keyfini çıkarmak istiyorum. Bu hayalim için de aklımın ve yüreğimin yettiği kadarıyla müziğe katkı sağlamak istiyorum.” Halk düşmanları…
Henrik İbsen, Norveç’te bir kaplıca kentinde ailesiyle birlikte yaşayan Dr. Thomas Stockmann’ın tek başına iktidara karşı direniş öyküsü anlattı Bir Halk Düşmanı’nda. O, kentteki kaplıcaların insan sağlığına zararlı kimyasallar içerdiğini bilimsel olarak kanıtlamıştı. Ama karşısına dikilen en büyük engel, ağabeyi ve aynı zamanda belediye başkanı olan Peter’di. Kasabanın temel gelir kaynağı olan kaplıcaların kapanması, öncelikle Peter’in sermayesinin uçup gitmesi demekti. Stockmann’ın mücadelesinde belirginleşen iki kardeşin savaşımı, giderek genişliyor, bütün kenti kapsıyordu. En sonunda yaşananlar doktorun “halk düşmanı” ilan edilmesine kadar varıyordu. Stockmann vazgeçmeyecek ve sonuna kadar gidecekti. Ibsen’in anlatımının gerisinde sanayi devrimini büyük ölçüde tamamlamış Avrupa’da, sanayicilerin ve tüccarların gelirlerindeki olağanüstü büyümenin yanı sıra, geniş emekçi kesimlerinin olağanüstü sefalet ve yoksulluğunun toplumsal yaşamda var ettiği çelişmeler vardı. Kârdan başka amacı olmayan burjuva yalancılığına, liberallerin demokrasi aldatmacasına, çürümüş toplum düzenine karşı adeta tokat atıyordu. Bir halk düşmanı, sistemin çarklarına çomak sokanlar, düzenin işleyişine engel olanlar, yalanlarla uyutulanları uyandıranlardı aslında. O zamanlar doktora şöyle diyorlardı: “Madem kaplıca suyunda başka maddeler var. Peki biz niye görmüyoruz?” Bu noktada mikroskopla bakterilerin varlığını tespit eden bir doktorun çaresizliğine tanık oluyordunuz. Ve durumu geniş kitlelere anlatamayışına. *** T24’te bir haber: Gazi Üniversitesi Enfeksiyon Hastalıkları Uzmanı Prof. Esin Davutoğlu Şenol, Sosyal Medyada Hakaretlere Maruz Kaldı. Haberin devamında Şenol konuşuyor: “Fotoğraflarımız elden ele dolaştırılıyor ve fotoğraflarımızın altına hakaretler ediyorlar. Afişler hazırlayıp sosyal medyada dolaştırıyorlar. ‘Kan ve intikam ile bitecek, sizi yok edeceğiz, bu bilim insanlarını yok edin’ diyerek tek tek resimlerimizi koyuyorlar. Sadece aşı karşıtlığı ya da salgın inkarcılığı gibi değil çok sistematik organizasyon var!” Ibsen, 1882 yılında kaleme aldı “Bir Halk Düşmanı”nı. Bir bilim insanının çaresizce çırpınışını. Bundan neredeyse yüz kırk yıl sonra bir başka bilim insanı bilimin işaret ettiği gerçekleri anlatmaya çalışıyor… Sabah sosyal medyaya bakıyorum: Yaygın bir yazım tekniği gelişmiş: “Doktorlar, Covit-19 diye sağlıklı insanları aslında öldürüyor,” diyorlar sözün özü. “Bir başkası salgın diye bir şey yok, yeter bize çektirdiğiniz!” diye bangır bangır bağırıyor. Çünkü sistem dünyanın hemen her yerinde alçaklığı alkışlıyor. Önüne engel koyanı cezalandırmak istiyor. Çok çalanı ödüllendiriyor, az çalanı linç ediyor. Büyük yalanlarına inanmanı bekliyor, bilimsel gerçekleri elinin tersiyle itiyor. Açken bile aslında karnının doyduğunu söylüyor, zenginlik değerini evindeki on beşinci el beyaz eşyayla ölçmeye çalışıyor. Tamtakır buzdolabı bir işe yaramıyor, mağarada yaşamadığının kanıtı oluyor yalnızca. Uygarlığı sosyal medya kullanımından ibaret sanmanı diliyor. İnsanları sevmeni istiyor, ama işine gelmediği yerde onu çiğ çiğ yemeni salık veriyor. Elindekine tamah etmeni fısıldıyor, buna karşılık birilerinin sıradan hayatını gösteriş saymanı ayıplıyor. Özgürlük sözcüğünü yalnızca ticaret özgürlüğüyle bağdaştırıyor. Parayı en kutsal değer haline dönüştürüyor, bunu söylediğin anda cezaevini gösteriyor. Sanatı yalnızca üç harfe indirmeyi tasarlıyor: Sulusepken aşk. İtiraz edeni boğmaktan beter ediyor. Her şeye, evet diyeni yüceltiyor, hayır diyeni lanetliyor. Kitlesel yayınları sadece imaj görüntüleriyle oluşturuyor, başkaca görüntülere tahammül edemiyor. Demokrasiyi yalnızca kendi yönetimindeki açık arttırmadan ibaret sayıyor. İnsan haklarını ihaleye yetki verdiği orana endeksliyor. Böyle olunca da Nijerya’da salgın hastalıktan ölenlerin sayısının katlanmasına rağmen, halkın yüzde sekseni Covit-19’a inanmadığını söylüyor, Trump destekçileri maskesiz vandalizme kapılıyor, Hindistan’da öksüre öksüre, boğula boğula salgına karşı eylem yapmaya koşuyor. Dahası öldürmeyi tasarlıyor! Ama gerçekte kimin halkın düşmanı olduğunu açıklamana bile izin vermiyor! *** Ankara’dan bir şair daha eksildi. Anısı kaldı sokaklarda. Abdullah Nefes de en güzel hatıralarımızda yerini aldı. Hakan Altun hastaneye kaldırıldı: 5 gün yoğun bakımda tutulacak
Ezhel: Bu hükümet meşruiyetini tamamen yitirmiştir
Kemal Tahir’in ‘sahici’ arkadaşı: Safiye Ayla
İSKENDER ÖZSOY Hemen hemen her konuyu sorular sorarak gündemine alıp üzerinde düşünen ve tezler geliştiren Kemal Tahir’in ölümünün 48’inci yılı bugün. Kemal Tahir yazın dünyasına ilk şiirlerinin 1931 yılında İçtihad mecmuasında yayınlanmasıyla attı. Vakit, Haber ve Son Posta gazetelerinde düzeltmenlik, çevirmenlik ve röportaj yazarlığı yaptı. Tünel’de kaldığı bekâr evinde önce oda komşusu Türkiye Komünist Partisi’nin kurucu komite üyesi ve merkez komite üyesi Sarı Mustafa’yla (Mustafa Börklüce), sonra da Börklüce aracılığıyla Nâzım Hikmet’le tanıştı. 1938’de askeri isyana tahrik ve teşvik iddiasıyla kardeşi Nuri Tahir, Nâzım Hikmet, Hamdi Alev (Şamilof), Emine Alev (Şamilof), Hikmet Kıvılcımlı, Fatma Nudiye Yalçı, Kerim Korcan, Mehmet Ali Kantan, Seyfi Tekbilek ve Hüseyin Avni Durugün’le 13 Haziran 1938 tarihinde tutuklandı. İstanbul Donanma Komutanlığı Askeri Mahkemesi’nce Erkin Gemisi’nde yargılanarak 29 Ağustos 1938 tarihinde 15 yıl ağır hapse mahkûm edildi. 1938-1950 yılları arasında İstanbul Tevkifhanesi’siyle Çankırı, Malatya, Çorum, Nevşehir Cezaevlerinde yattı, 1950 yılında genel afla tahliye edildi.  Kemal Tahir İstanbul Donanma Komutanlığı Askeri Mahkemesi'nce Erkin Gemisi'nde yargılanarak 29 Ağustos 1938 tarihinde 15 yıl ağır hapse mahkûm edildi. (Fotoğraf: Kemal Tahir Vakfı arşivi.) İstanbul’a dönünce Türk işçi hareketinin önderlerinden Hüsamettin Özdoğu’nun kardeşi Semiha Hanım’la (Sıdıka Uzunhasan) evlendi. Kemal Tahir, 21 Nisan 1973 tarihinde İstanbul’da öldü.  Donanama Davası mahkumlarından bir grup Sinop Cezaevi’nin avlusunda. Ayaktakiler soldan itibaren Hamdi Alev Şamilof, Emine Alev Şamilof, Hamdi Alevdaş, Nuri Tahir ve Haydar Korcan. Oturanlar: Kerim Korcan (solda) ve Mehmet Ali Kantan. Şamilofların kızı Ümit annesinin solunda. Fotoğrafın çekildiği tarih 30 Ekim 1946. (Kaynak: Emin Karaca’nın Sintinenin Dibinde kitabı.) EVİNİN KAPISI HERKESE AÇIKTI 63 yıllık yaşamının 12 yılını cezaevlerinde, özgürlüğüne kavuştuktan sonra ölene dek 23 yılını evinde, neredeyse hiç dışarı çıkmamacasına, yazarak geçiren Kemal Tahir arkadaş canlısı, dost canlısıydı. Onun kapısı herkese açıktı. Kemal Tahir’in herkese açık kapısından girenlerden biri de Safiye Ayla’ydı. Türk müziğinin kilometre taşlarından Safiye Ayla’nın ölümünden sonra hakkında yazılanlarda onun yazar dostlarından da söz edilmişti. O yazılarda Safiye Ayla’nın Naci Sadullah’la arkadaşlığı dolayısıyla başta Nazım Hikmet ve Kemal Tahir olmak üzere çeşitli şair, hikâyeci ve romancının adı geçmişti. SAHİCİ ARKADAŞ SAFİYE AYLA Safiye Ayla’yla Kemal Tahir’in arkadaşlıkları epeyce eski. Kemal Tahir, Donanma Davası’nda yargılanıp birlikte mahkûm edildikleri Hamdi Alev’in (Şamilof) kızı Ümit’in konservatuarına girmek istemesi üzerine Ayla’dan yardım istemiş. 1940’lı yıllarda konservatuarda çalışan Safiye Ayla’yla arkadaşlığını “sahici arkadaşlık” olarak nitelendiren Kemal Tahir hapisten çıktıktan sonra evleneceği Semiha Hanım’a Çorum ve Nevşehir cezaevlerinden yazdığı mektuplarda (1) Safiye Ayla’dan şöyle söz eder: “Ümit konservatuara gitmek istiyormuş. Biraz da ses meselesi değil mi? Nuri Tahir (2) ‘Eğer bu işe teşebbüs edilirse bayan Safiye Ayla’ya bir mektup yaz.’diyor. En iyisi ben sana yazarım. Sen Ümit ile annesine götürürsün. Eskiden samimi, doğru düşünür bir kadındı.  Safiye Ayla Belki hâlâ öyledir. Size bir yardımı dokunmasa bile bu fikir etrafında konuşursunuz.” ………. “Demek ki benim Ümit kızım keman çalacak. Pek âlâ. Safiye’nin şu faydası olur: Hocalarına söyler. Biraz itina ederler. Safiye iyi yüreklidir. Ümit’le aynı yerde bulunması fena olmaz. Safiye’nin mektubu ilişiktedir.” ………. “Emine’yi görürsen selam söyle. Safiye’nin bir yardımı olmuş mu? Yoksa ‘Bu da kim? Böyle bir adam tanımıyorum’ mu demiş.” Kemal Tahir’in Semiha Hanım’a Nevşehir Cezaevi’nden yazdığı 12 Haziran 1950 tarihli mektupta da Ümit’in annesi Emine Alev’den mektup aldığını belirterek şöyle der: “Emine’den de mektup geldi. Üzüntü içinde zavallı. Yorgun. Kızın mektep taksidini düşünüyor. Çocuğu neden böyle pahalı bir mektebe verdiklerini hâlâ anlayamadım. Nihayet İngilizce elde edecek.” Bu mektuptan anlaşılan Ümit’in(3) konservatuara giremediği. Son bir not daha: Safiye Ayla 1967’de eşi Şerif Muhittin Targan’nın ölümünden sonra Kemal Tahir’i son kez Şaşkınbakkal’daki evinde ziyaret etmiş. Bu ziyaret ikisinin arkadaşlığının “sahici” arkadaşlık olduğunun delili. ………. Bu yazıya bilgi notlarıyla katkısı için Mehmet Şamilof’a teşekkür ederim. (1) Kemal Tahir, Notlar/Mektuplar. Bağlam Yayınları, İstanbul 1993. (2) Kemal Tahir’in kardeşi. (3) Köy Enstitü’lü eğitimci Hürrem Arman’ın oğlu Osman Arman’la öğrenciliği yıllarında evlenen ODTÜ mezunu mimar Ümit Arman, eşinin BM’ deki görevi nedeniyle İsviçre’de yaşıyordu. Annesi Emine Alev de (Şamilof ) yanlarındaydı. Kemal Tahir’in doğumunu bildiği Ümit Arman 2019 yılında İsviçre’de vefat etti ve orada toprağa verildi. Bu festivalin kapısı tüm çocuklara açık
Öykü Özfırat Çocukları sinema ile buluşturma gayesiyle 2018 yılında yolculuğa başlayan Çocuk Diyarı Uluslararası Film Festivali bu yıl 23-28 Nisan tarihleri arasında çevrimiçi olarak çocuklarla buluşuyor. Tamamen ücretsiz olan festivalin programında çocukları filmlerden atölyelere birçok etkinlik bekliyor. Festivalin bu seneki konu başlığı ise “Ekoloji ve Barış” olarak karşımıza çıkıyor. 4. Çocuk Diyarı Uluslararası Film Festivali’nin bu yılki içeriğini festivalin koordinatörü Şebnem Aktolga ile konuştuk.  Öncelikle festivalin ortaya çıkış hikâyesini soruyoruz. Aktolga, “Çocukların sinema alışkanlığı elde etmesi, sinemayla iç içe olması, yaratıcılıklarını açığa çıkartan film ve sanat içerikli bir festival” diye cevaplıyor. Festivalin ilk yılında Ankara’da neredeyse 8 bin çocuğa ulaştıklarını belirten Aktolga, festivalin ilkelerinden birinin ücretsiz olduğunu belirtiyor. Dezavantajlı çocukların hepsinin festivalin kapısından rahatlıkla girebildiğini vurgulayan Aktolga, “Tamam ücretsiz ama çocukların sinemaya gelmesi için bile bir servis ihtiyaçları vardı. Bunların sponsorlarını sağladık. Dolayısıyla aslında hiçbir çocuk konusunda seçici davranmadık” ifadelerini kullanıyor. BU YILKİ FESTİVAL BÜYÜKLERİ DE KAPSIYOR  Festival programının içeriğine geçtiğimizde öncelikle filmleri konuşuyoruz. Çeşitli ülkelerden geniş bir yelpazede filmler sunuyor festival. Aktolga, kısa film paketin 3 yaş grubuna da uygun olduğuna değiniyor. Ayrıca son yıllara ait, iyi animasyon filmlerinin de olduğunu belirtiyor. Bu yıl 3 gün küçük çocuklar, 3 gün de ebeveynler için çocuk temalı filmlerle festival süreci organize ettiklerini söyleyen Aktolga, sözlerine “Yani bu yıl festival çocukları da büyükleri de kapsıyor” diye devam ediyor.  Festival programında çeşitli atölyeler de göze çarpıyor. Felsefeden karikatüre, animasyondan arkeolojiye çeşitli konularla çocukları buluşturacak atölyeleri soruyoruz Aktolga’ya. “Toplumsal cinsiyet eşitliğine çok önem veren bir festivaliz. Bu anlamda Türkiye’deki kadın cinayetlerini, cinsiyetle ilgili tahakkümü algıyı kırmak için çocuklara her yıl çok özenle hazırlanmış toplumsal cinsiyet eşitliği atölyelerini mutlaka koyuyoruz” yanıtını veriyor. Ayrıca “Ekoloji Dostu Çocuklar” başlığı altında gerçekleştirdikleri atölyenin içeriğini “doğayla ilişkinin eşit biçime indirgendiği, onlara zarar vermeden onlarla ilişki kurabileceğimiz gerçeğini çocuklarla paylaşıyoruz” olarak açıklıyor. Festivalde bir de takipçileri “Çocuk Hakları Paneli” başlığı altında bir panel bekliyor.  ÇOCUKLARDAKİ ETKİSİ ATLANMAMALI  Son olarak, yıllardır festival sürecinde aktif rol alan Aktolga’ya ebeveynlere çocuk sineması üzerine ne önerileri olabileceğini soruyoruz. “Ebeveynlerin mutlaka daha öncesinde bu filmleri incelemelerini, fragmanlarını izlemelerini, eğer izleme olanakları yoksa üzerinde yazılanları okumalarını öneririm” diyor. Sözlerine “Çok büyük bir ekran kirliliği mevcut çocuklar üzerinde. Dolayısıyla film üzerinden, sinema üzerinden şiddet aktarılıyor. Çocukların izlemesi için itinayla seçilmemiş her ekran karşısında çocukların bir şiddete maruz kalması söz konusu” diyerek devam ediyor Aktolga.  Çocukların çok zor bir dönem geçirdiğini ve herkesin bunu atladığını vurgulayan Aktolga, “Herkes ölümlerin, hastalıkların, pandeminin üzerine zincirleme doğan krizlerin üzerine konuşuyor ama unuttukları bir konu var o da çocuklar” diyor. Son olarak da “Bir diğer üzüldüğümüz konu da maalesef her çocuğun internet erişim özgürlüğünün olmaması” diyor ve ekliyor: “Bu konuyla ilgili bir derdimiz var, o yüzden çevrimiçi çalışmayı pandemi biter bitmez bırakmak istiyoruz.”  Festivale ulaşmak isteyen çocukların, eğitimcilerin ve ebeveynlerin ne yapması gerektiğini soruyoruz Aktolga’ya. Çocuk Diyarı Film Festivali sosyal medya hesapları üzerinden de bilgi verileceğini belirterek bu adresten https://cocukdiyari.muvi.com/tr/movie herkesin tıklayarak girebileceğini belirtiyor. Aktolga, “Sosyal medya hesaplarımız üzerinden de her film için paylaşacağız. Herkes şifresiz bir şekilde girebilecek” diyerek sözlerini noktalandırıyor. Oscar'ın favorisi "The Letter Room"da "Görülmüştür" intihali iddiası
93. Akademi Ödülleri’nin sahiplerini bulmasına günler kala En İyi Kısa Film Kategorisinde yarışan Elvira Lind’in yönetmen koltuğunda oturduğu The Letter Room'un, Türkiyeli yönetmen Serhat Karaaslan’ın 2018 yapımı filmi Görülmüştür ile olan benzerliği tartışmalara neden oldu. Gazete Duvar'dan Anıl Mert Özsoy'un haberine göre; Görülmüştür‘ün yönetmeni Serhat Karaaslan, "Filmlerin çok benzediği ve bunun masum olmadığı kanaatine vardık. Yurtdışında ve Türkiye'de test gösterimleri yaptık. İnsanlar çok şaşkın... Hukuki olarak haklarımızı arayacağız" dedi. GÖRÜLMÜŞTÜR, FESTİVALLERDEN ÖDÜLLE DÖNMÜŞTÜ Uluslararası prömiyerini Karlovy Vary Film Festivali‘nde yapan, başrollerinde Saadet Işıl Aksoy ve Berkay Ateş'in yer aldığı 30. Ankara Uluslararası Film Festivali – En İyi Senaryo, En İyi Erkek Oyuncu, En İyi Kadın Oyuncu ve SİYAD En İyi Film ödüllerinin sahibi Görülmüştür, fotoğrafını gördüğü bir kadını takıntı haline getiren genç bir adamın hikayesini konu ediniyor. THE LETTER ROOM OSCAR'IN FAVORİSİ OLARAK GÖRÜLÜYOR 93. Akademi Ödülleri‘nin favorilerinden Elvira Lind‘in 30 dakikalık filmi The Letter Room, mektup odasına transfer edilen bir cezaevi memurunun kısa bir süre sonra kendini bir mahkumun özel hayatının ortasında bulmasını konu ediniyor. Filmin başrollerinde Oscar Isaac ve Alia Shawkat yer alıyor. İKİ FİLM ARASINDA TEMATİK BENZERLİKLER DİKKAT ÇEKTİ İki film arasında ana karakterin mesleğinin, mesleği yapış tarzlarının, melankolik ruh hallerinin, fiziksel görünüşlerinin benzerliği dikkat çekti. Görülmüştür‘ün başrolünde olan Berkay Ateş ve The Letter Room‘un başrol oyuncusu Oscar Isaac‘in oyunculuklarındaki benzer tavırlar da tartışmalara neden oldu. Diğer yandan, iki filmin de dramatik yapı ve çekim teknikleri bakımından paralel şekilde ilerlemesi 'intihal' iddiasına zemin hazırladı.  Bağlar çözüldükçe…
Sosyal medyada bir video paylaşılmıştı. Ayrıldığı eşini tehdit ederken insanların ortasında "Öldürsem ben ceza yemem 3-5 ay yatar çıkarım" diye bağırıyordu. İstanbul Sözleşmesi'nden çekilme kararının alındığı bugünlerde gündemde buna benzer olaylar daha fazla yer almaya başladı. Hukuk sistemiyle ilgili tartışmaların dışında, bir de meselenin psikolojik boyutu var; toplumsal bağların çözülmesinden kaynaklı olarak utanma ve suçluluk duyguları tek tek bireylerde orantısız ve tutarsız bir görünüm sergiliyor. Bazı insanlar gereğinden fazla utanç ve suçluluk duygularıyla boğuşurken, geniş bir kesimde de utanç ve suçluluk duyguları iptal olmuş durumda. Ya da bu duygularla baş edebilmek için, düşmanlaştırıcı ötekileştirmeye ihtiyaç duyuluyor. UMUTSUZLUĞUN NEDENLERİ Utanç duygusu bireyleşmenin sınırlı olduğu toplumlarda daha ön plandayken, bireyleşmiş toplumlarda suçluluk duygusunun baskın olduğunu biliyoruz. Ama bugün gelinen noktada, kişiyi frenleyebilecek bu tür duyguların önemi azalmış gibi görünüyor. Bu da şiddeti meşru bir araç gibi görmeyi kolaylaştırdı. Toplumsal bağlar zayıfladıkça kişiler benmerkezli bir hayat sürer oldular. Bir de buna sosyal izolasyona da neden olan pandemi ve ekonomik zorluklar da eklenince, bazı çevrelerde durum daha da ağırlaştı. Sosyal ve hukuksal kuralların göreceleştiği, gerçeklik algısının çarpıtıldığı böylesi zamanlarda kaygı bozuklukları da, depresyon da daha çok deneyimlenen rahatsızlıklar olarak karşımıza çıkıyor. Aslında yaşanan sorunların nedenleri, üretilmesi gereken çözümlere dair de ipuçları sunuyor. Hukuk sisteminin bireysel hak ve özgürlükleri, istisnasız ve herkese eşit uygulanacak şekilde düzenlenmesi, toplumsal dayanışma ve bağları güçlendirecek politikalar ve örgütlenmelerle birlikte bireyi merkeze alan genel bir ahlaki dönüşüm, toplumun ruh sağlığı için büyük bir ihtiyaç. Bu çözüme ne kadar uzaksak umutsuzluk da o kadar çok artıyor olacak. ZULMEDİCİ ÜSTBENLİK Çocuklarda da gözlemlendiği gibi, dürtüsel eğilimler bilinç düzeyine taşındığında, eğer üstbenlik yapıcı bir biçimde rol alamıyorsa, çocuk doğru¬dan doyuma giden, kestirme ve elverişli bir yol keşfetmeye çalışır. Genellikle toplumda yaygın olan saldırgan, cezalandırıcı, hatta zulmedici bir üstbenlik modeli olduğu için, toplumsal bağların çözüldüğü zamanlarda, regresyona uğrayan kişilerde dürtüsellik ön plana çıkıyor. Bu noktaya geldikten sonra eğitsel çabalar da, yönlendirmeler de bir işe yaramıyor. Üstbenliğin zulmedici yapısını destekleyen, empatiyi iptal eden ve ötekileştirmeyi düşmanlaştırarak güçlendiren bütün siyasi yaklaşımlar ve yaygınlaştırılan kanılar, bugün yaşanan sorunların temelini oluşturuyor. Sosyal medyada Yeşilçam filmlerinden sahneler paylaşılırken Münir Özkul'un canlandırdığı Yaşar Usta ya da Mahmut Hoca gibi karakterlere duyulan özlem, yapıcı üstbenliğe ve yitirilen vicdan ve empati gibi kavramlara duyulan açlığı simgeliyor bir bakıma. Bu ötekileştirme meselesi, sadece etnik, dini ya da siyasi olmak zorunda da değil. Kilolu olanlardan yaşlılara, eşcinsellerden veganlara, kendisinden farklı olduğunu düşündüğü herkese yönelik gerçekleşebiliyor. ÖTEKİLEŞTİRMENİN YÖNÜ Ötekileştirme mekanizması, bütünüyle kişinin özdeğerlilik duygusunda yaşadığı zayıflıkla ilişkili. Kendimizi iyi ve değerli hissetmiyorsak, bunu başarabilmek için, iç grubumuzu dış gruplardan üstün ve ayrıcalıklı görme eğiliminde olabiliriz. İç grubumuzla özdeşleşmemiz ne kadar artarsa, diğer gruplara yönelik önyargılar da o kadar artar. Ama bu katı iç ve dış gruplar ayrımı, bize günümüzde yaşanan toplumsal değişime dair de bir şey söylüyor. Son yıllarda öylesine yoğun toplumsal altüst oluşlar yaşandı ki, dağılma endişesiyle herkes kendi kimliğine ve grubuna sıkı sıkıya yapışmak zorunda kaldı. Bir gruba ait hissedemeyenler ise boşlukta asılı kaldı; tüketim toplumunun dayattığı şekilde sahte kendilikler yaratarak varolma mücadelesi içinde. Ama sahte kendilikle (false self) varolabilmek, zaten imkânsız bir çaba. Her ne olur ve yaşanırsa yaşansın, insanın derinliklerinde yıkıcı itkiler kadar, onarıcı ve iyileştirici itkiler de vardır. İnsanları mutlu etmeye yönelik sorumluluk hissi, öteki insanlarla kurulan içten duygudaşlıklarla, başkalarının ne hissettiği ya da düşündüğünü anlama arzusuyla ortaya çıkacaktır. Sanatı vazgeçilmez kılan özelliklerden biri de bu olsa gerek. Fazıl Say ‘starları’ eleştirdi: Genco Erkal sizi savunuyor
Martin Scorsese’nin 'Killers of the Flower Moon' filminin çekimlerine başlandı
Martin Scorsese’nin Killers of the Flower Moon filminin yedi ay sürmesi planlanan çekimlerine başlandı. Apple yapımı filmin başrollerinde Leonardo DiCaprio ve Robert De Niro yer alıyor. filmloverss.com'da yer alan habere göre, usta yönetmenin bir sonraki filmi Killers of the Flower Moon‘un çekimlerine geçtiğimiz gün başlandı. 200 milyon doları aşan bütçesiyle yönetmenin bugüne kadar en büyük bütçeli filmi olacağı söylenen Killers of the Flower Moon, ilk olarak Paramount çatısı altında hazırlanmış olsa da yüksek bütçesi nedeniyle stüdyo tarafından dijital platformlara sunulmuş ve sonunda Apple tarafından satın alınmıştı. Scorsese’nin yeni filmi, her ne kadar Apple orijinal yapımı olacak olsa da Apple TV+‘ta yayınlanmadan önce Paramount tarafından sinemalarda dağıtıma sokulacak. FİLM HAKKINDA David Grann‘in aynı adlı romanından uyarlanan film, 1920-1925 yılları arasında o dönem dünyanın belki de en zengin insanları olarak bilinen Osage yerlilerinin yaşadıkları yerde petrol bulunmasının ardından sistematik bir biçimde katledilmesinin gerçek hikâyesini konu alıyor. Romanda anlatılanlara göre, olayı araştıran birçok araştırmacının öldürülmesi üzerine FBI davayı ele alır. Bu, organizasyonun o zamana kadarki en önemli ve en büyük davası olur. J. Edgar Hoover’ın çözmeye çalıştığı bu gizemin detayları ortaya çıktıkça Amerikan tarihinin en ölümcül komplolarından bir tanesi gün yüzüne çıkmaya başlar. Jesse Plemons’ın FBI ajanını canlandıracağı filmin senaryosunu Forrest Gump, The Insider, The Curious Case of Benjamin Button ve Munich gibi filmlerle tanınan Oscar ödüllü senarist Eric Roth kaleme aldı. Eric Roth, son zamanlarda film ile ilgili yaptığı bir açıklama sırasında filmin bugüne dek gördüğümüz her şeyden farklı olacağını söylerken kendi kariyeri için ise çok özel olduğunu belirtti. Şiirsel olduğu kadar tekinsiz film seçkisi
KÜLTÜR SANAT SERVİSİ Kundura Sinema çevrimiçi izleme platformu Kundurama'nın yeni seçkisi "Rüyanın Öte Yakası" ile izleyici karşısında. New York merkezli bağımsız ve deneysel film platformu Kinescope'un kurucusu ve sinema yazarı Pawel Wieszczecinski'nin küratörlüğünde hazırlanan seçkide 3 film gösterilecek. Son gösterim tarihi 19 Temmuz olan seçki, Türkçe altyazılı ve ücretsiz şekilde izlenebilecek. “Rüyanın Öte Yakası" seçkisinde, İngiliz sanatçı ve yönetmen ikili Daniel & Clara'nın 2019 yapımı belgeselleri "Notes From A Journey / Bir Yolculuktan Notlar", Türkiye'de ilk kez gösterilecek. 10 yılı aşkın zamandır birlikte üreten ve kendilerini “bir sanatçının iki yarısı” sözüyle tarif eden Daniel & Clara ikilisinin deneysel çalışması, seyirciyi Güney Batı İngiltere'deki Wiltshire'ın Avebury köyüne doğru bir yolculuğa çıkarıyor. ÖDÜLLÜ KISALAR DA KUNDURAMA’DA “Rüyanın Öte Yakası” seçkisinde ayrıca; Berlin ve Cannes festivallerinin geleceğin yönetmenlerinden biri olarak işaret ettiği ve programlarıyla desteklediği Hindistanlı Payal Kapadia'nın “Afternoon Clouds / Öğleden Sonra Bulutlar” (2017) ve “And What Is The Summer Saying / Ve Yaz Ne Söyler ki…” (2018) adlı ödüllü kısa filmleri de gösterilecek. Pandemi koşullarında gösterimlerini çevrimiçi sürdüren Kundura Sinema'nın film seçkileri her ay yeni filmler ve temalarla güncellenerek Kundurama'da devam edecek. 42’lik yılmayan savaşçı: Whisky
IŞIL ÇALIŞKAN Türkçe rock müziğin mihenk taşlarından Whisky, 1993’te yayınladığı ikinci albümü “Ateş Suyu”nu yeniden kaydetti. Grubun “Ateş Suyu 2.0” adıyla dinleyiciyle buluşturduğu albüm, plak formatında yalnızca 500 adet üretildi. Grup böylece “Binnaz”, “Cadı”, “Cumartesi”, “Yalnız Seninle” gibi sevilen şarkıların bulunduğu albüme yeni bir soluk getirdi. “Plak bizim yaşlarımızdakiler için kutsal bir nesnedir, en üst mertebedir” diyen grubun davulcusu Alpay Şalt ile Whisky’nin müzik serüvenini konuştuk. ►Whisky’nin bugün yaşayan bir grup olmasının sizin için nasıl bir anlamı var? Bazı müziklerle, filmlerle, sanatçı ve gruplarla özel bağ kurarız. Bize yaşadığımız güzellikleri hatırlatır, yaşamımızın, anılarımızın bir parçası olurlar. Whisky birçok kişi için böyle bir anlama sahip. Bir kale, bir sığınak. Aynı şekilde bizim için de öyle. Acımızla, sevincimizle, emeğimizle, kavgalarımızla inşa ettiğimiz kalemiz. Grup işi çok zordur, Serdar Çokuslu şöyle der “İki kişinin bile evliliğini zor sürdürdüğünü düşünürseniz siz bir de grup işini düşünün, tıpkı 4-5 kişilik bir evliliğe benzer.” Fikirler, egolar, alışkanlıklar çarpışır durur ve bu kaostan güzellikler ortaya çıkar. Bu kadar yıl geçmesine rağmen hâlâ ortada yaşayan bir Whisky olması genç yaşta kaybettiğimiz kurucumuz Kamil Özaydın’ı da yaşatıyor belki de en güzeli de bu. ►42 yaşındaki Whisky bugün nasıl bir karaktere sahip? Whisky 42 yaşında bir delikanlı gibi. İnsanlar ürettikleri sürece genç kalırlarmış. Ancak üretimi kısıtlayan, baltalayan bazı unsurlar var. Whisky Norveç’te yaşıyor olsaydı her yıl bir albüm çıkarabilir, devletin sanatçı desteği ile dertsiz tasasız yaşar, geçinmek için başka iş yapmasına gerek olmayacağı için tüm enerjisini üretmeye harcardı. Bizim 42’lik delikanlı ise önce bu zor şartlarda hayatta kalmak için çaba harcıyor, sonra verdiği molalarda üretebildiği kadar üretiyor. 42 yıllık Whisky yılmayan bir savaşçı olsa da yoğurdu üfleyerek yiyecek kadar da gerçekçi. PLAK BİZİM YAŞLARIMIZ İÇİN KUTSAL BİR NESNEDİR ►“Ateş Suyu” albümünü plak formatında basma fikri nasıl ortaya çıktı? Plak formatında ve sınırlı sayıda basılmasının nasıl bir önemi var sizin için? Ateş Suyu’nda çalan kadro 10 yıllık bir ayrılıktan sonra 2013 yılında hem albümün 20’nci yılını kutlamak hem de Kamil Özaydın’ı ölümsüzlüğe uğurlanışının 20’nci yılında anmak üzere yeniden bir araya gelmişti. O dönem dünyada baştan sona ve albüm sırasıyla çalınan efsane albümlerin konserleri furyası başlamıştı, bundan güzel bir fırsat mı olacaktı? İşte Whisky’den yine bir ilk! Bize Gezi Olayları denk geldi o ayrı! İstediğimiz konserleri veremedik ama bürokratik pürüzler yüzünden yeniden yayınlayamadığımız ikinci albümü kaydetme fikri o dönemde oluştu. Plak bizim yaşlarımızdakiler için kutsal bir nesnedir, en üst mertebedir. Bir müzisyensen, grubun varsa, şu hayatta ölmeden mutlaka bir plağın olmalıdır. 2007 yılından sonra plağın tekrar gözde olması da bize cesaret verdi elbette. Bu plağı öncelikle kendimiz, sonra da grubun kemik takipçileri için hazırladık, değerine değer katmak için de bu albümden sadece 500 adet basılacak, koleksiyon değeri olacak. Hatta iyice abarttık, kapak üzerindeki sayıları bizzat ben elimle yazıyorum. ►Yeni düzenlemelerde hassasiyetleriniz nelerdi? Yıllar içerisinde çıktığımız konserlerde genelde orijinal düzenlemelere sadık kalarak çaldığımız şarkıları LP formatına sığdırmak için biraz kısalttık. Kısaltırken de hep gülüştük, “Yahu neden o zaman bu kısaltmayı yapmamışız” diye birbirimize sorduk, dokuz dakikalık şarkı mı olurmuş! Ama bu çok normal çünkü kayıtlara başladığımızda Kamil Özaydın otuzlarının başında diğerlerimiz yirmili yaşlarımızın başındaydık, aslında alaylı ve acemi müzisyenlerdik, düzenleme yerine çalmaya odaklanıyorduk. Bir de şarkıların o uzun halleri kafamıza öyle bir kazınmış ki, provalarda ister istemez dalıp uzun versiyona kayanlarımız oluyordu. Orjinal albümde hatalı olduğu halde stüdyo süresini kısaltmak için öyle bıraktığımız bazı bölümleri yok ettik. Bazı bölümleri istesek de bir daha aynısını yapamayacağımız için değiştirdik. Şarkıların eski hallerini bilenler dinlediklerinde daha geniş, daha oturaklı ve daha olgun bir Ateş Suyu duyacaklar zannediyorum ki bunda miksleri de yapan Eser Taşkıran’ın büyük katkısı var. Orjinal albümde dört şarkıda Kamil Özaydın’ın gitar ve vokali vardı, onun gitar tonu çok imza bir tondu. O boşluğu uzun yıllar birlikte çaldığımız gitaristimiz Taner Keleş’in dokunuşuyla doldurmaya çalıştık. ►28 yılın ardından şarkılarla buluşmak nasıldı? Albümü kaydettikten sonra geçen 28 yıl içerisinde hem biyolojik olarak hem de ruhsal olarak değiştiğimizin çok farkındayız. Müzik dinleme zevklerimiz zaman içinde değişse bile bu şarkılar artık bizim birer parçamız olmuş, bizdeki yerleri ayrı. Aradan o kadar yıl geçse de ki biz çok farkında değildik, sanki dün kaydetmişiz gibi çaldık çünkü şarkılar resmen iliklerimize işlemiş. 28 yılda kaç konser verdik, kaç programa katıldık hatırlamıyorum ama az ya da çok 500’er kere çaldığımız şarkılar bunlar. Bir şarkıyı bu kadar çok çalarsanız zaten kafanızda bir mükemmel trafik, mükemmel tavır, mükemmel his şablonu oturuyor. Şahsen doğurup büyüttüğümüz çocuklarımızla katıldığımız bir aile yemeği gibi hissettim. AĞUSTOS BÖCEĞİNİ OYNAYACAKSAK SONUMUZ KÖTÜ ►Pandemi, bu süreçte zor günler geçiren sanatçıların ne kadar güvencesiz şartlarda yaşadığını da gösterdi bize sanırım. Nasıl yorumluyorsunuz bu yaşananları? Müzisyenlik ülkemizde hiçbir zaman garantili bir iş olmadı, bugün belki on kazanırsın ama sonra üç ay sıfır. Bunu bilenler, abilerinden, ailelerinden bu uyarıyı duyanlar müzisyenliği bir nevi hobi olarak yapıyorlar, başka işlerde çalışıyorlar, hatta sigortalarını da bu şekilde yaptırıyorlardı. Canlı performans harici gelir elde edebilenler de sadece üreten, kayıt imkânları olan veya teliflerini alabilen müzisyenler ki telif ücretleri ülkemizde çok düşük kalıyor. Devlet müzisyenlere sembolik de olsa bir yardım yapacağını açıkladı ama sektörde kaç kişi yer alıyor bilinmiyordu, çoğunluk devlet vergi ister korkusuyla kayıt dışı çalışıyor. Bu konuyla ilgili atılan bazı güzel adımlar var. Müzik sektörü yediği bu tokat ile biraz kendini sorguladı, bunu fırsata çevirebilirsek ne ala. Salgın bittiğinde buna benzer bir sonraki krize kadar yine ağustos böceğini oynayacaksak hiç ders almamışız demektir. Organize olmak, sigorta hakkı, vergi muafiyeti, telif hakları ve ücretleri üzerine yoğunlaşmalıyız. Füruzan’la “Parasız Yatılı” üzerine…
Çat kapı, YKY’den “Parasız Yatılı”nın özel 50’nci yıl baskısı geldi. Hayatıma böyle neredeyse tokat atarak giren bazı hikâyeler vardır. Üçten fazladır ama ben üç tane söyleyeyim. Sait Faik’i bildiğim halde “Tüneldeki Çocuk”un üzerimde böyle bir etkisi olmuştu, elinden tutulup Tünel’e bindirilmediği, bu mucizeye yabancılar arasında tek başına tanık olduğu için. Sonra Nezihe Meriç’in 1953’te çıkan “Bozbulanık”ı. Ki Yapı Kredi Yayınları onun için de bir “60. Yıl Özel Sayısı” yapmıştır. 1971’de de Füruzan’ın “Parasız Yatılı”sı. Hemen NTV Radyo’yu aradım. Kuruluşundan beri NTV Radyo’dayım. Hâlâ söyleşiler yapıyorum. “Acaba Füruzan konuşur mu?” diye sordum. Konuşurmuş, hem de bana sevgilerini yollamış. Ben de bu sayede sevgili arkadaşımın sesini belki bir buçuk yıl sonra duymuş oldum. Oysa ne çok konuşurduk. Ama edebiyattan çok sinema konuşurmuşuz, onu hatırlattı. Gerçekten de öyleydi. Sinema sohbetleri yapardık. O günleri düşündükçe zihnimin gözünde kendimizi en çok Beyoğlu Sineması’nın lobisinde görüyorum. Füruzan, “Evet, evet, ne kadar güzel bir sinemaydı o… Çok severdim orayı,” dedi hemen. “Berlin’in eski sinemalarını hatırlatıyordu. Berlin’de de bir-iki sinema vardı böyle, epey eskiden kalmış ve çok iyi filmler oynatırlardı. Beyoğlu da aynı şeyi yapıyordu.” 50’nci yıl baskısı sayesinde, arkadaşımın sesiyle birlikte, birçok şey geri geldi. “Parasız Yatılı” geri geldi. Bir kez daha okudum. Şimdi biliyorum ki “Edirne’nin Köprüleri birkaç ay hep aklımda olacak. Zaten Hala Adile en unutamadığım edebî karakterlerden biridir. Sonra hiç unutmadığım biri daha tabloya dâhil oldu. Şair olarak ve insan olarak çok sevdiğim biri: Ece Ayhan. 1971’de kitap çıktığı zaman Ece Ayhan’ın Füruzan’la yaptığı söyleşiyi buldum. Yeni Edebiyat’ta yayınlanmış. 1971 Martında. Çok güzel bir söyleşiydi. Çok güzel bir Füruzan... O söyleşide demiş ki kitap için: “Bir de havuzlarda çalışanların eline geçse diye düşünüyorum Parasız Yatılı. Yer minderleriyle çevrili odalara girse.” “Biliyor musun?” diyor. “Ben Ece Ayhan’ı tanımıyordum… Bilirsin, ben çok dışarıdan biri olarak girdim edebiyata ve Memet Ağbi (Fuat) söyledi. “Benim muhakkak o kızla konuşmam lazım,” demiş. O da dedi ki, “Ece Ayhan arıyor seni.” Sen tanırsın beni, pek öyle ortalarda dolanan biri değilimdir. “Tabii Memet Ağbi, buluşuruz,” dedim ve Ece Ağbi benim çok sevdiğim bir insan oldu ondan sonra. Şiirini de çok severim. Çok iyi bir şairdir. Üstelik benim bir öykümü de temize çekmiş kişidir.” “Parasız Yatılı”dan da söz ettik elbet. Füruzan, “Benim parasız yatılı sınavına girdiğimi düşünüyorlar. Hayır, yok öyle bir şey,” dedi. “Bunu birçok defa söyledim, girmedim. Hayır, kişisel bilgilerim de yanlış ama onları katiyen önemsemiyorum… Adım yanlış yazılıyor, doğum tarihim yanlış yazılıyor… Bunlar o kadar önemli değil, önemli olan sanattır.” Çok değerli olduğuna inandığı Türk edebiyatının bir yazarı olarak 1975’ten 1980’e kadar Berlin’de bulunmuş… Davetli olarak 6 ay da Doğu Berlin’de. Orada yaptığı iki kitap var, biri Türk çocukları kitabı, biri söyleşiler. “Çok farklı bir yerdi… bir şehre gittim, o şehirde hiç reklam yoktu. Bir daha da öyle bir şehir göremeyiz, haberin olsun.” Ve onun aklına Berlin’in Romantik Edebiyat Dönemi gelmiş. “Sanki orada duruyor gibiydi. Çok etkiledi beni, çok sevdim orayı…” İnsanların kendi yazdıkları şeylerin altına sevilen adlar koyup herkesi kandırdıklarını da konuşuyoruz. Bence Füruzan taklidi yapmak zor. “Sade bir dilin var,” diyorum. “Kendine özgü ayrıntıların var. İnsanları çok güzel okuyor ve anlatıyorsun. Bütün bunları sanki garip bir sihirle bir araya getiriyorsun, Firuzan hikâyesi, Firuzan yazısı oluyor. Ben nerede görsem tanırım diye düşünüyorum.” O da, “Diyebiliriz ki kitap da bu uzun yolculuğunu senin dediğin bu şeylere borçluydu herhalde,” diyor. Bana da öyle geliyor, Füruzan. *Alıntılar NTV Radyo söyleşisindendir. Balkan’ın anısına “Aşını Paylaş”
İbrahim Karaoğlu Yaşam döngüsünde, hayatın akışını hayalleriyle, tutkularıyla yönlendiren; “İmkânsızı istemekten hiçbir zaman vazgeçme.” diyen Leonardo da Vinci’nin söylemini yaşam pratiğine dönüştüren ve varlığını sanata, kültüre adayan entelektüel bir mesendi Murat Balkan. En büyük ereği Ankara ve Bodrum’da birer “Çağdaş Sanat Müzesi” açmaktı. Bunu gerçekleştirmek için yıllarca büyük bir özenle çağdaş sanatımızın en kıymetli belleğini oluşturacak resim ve heykeller biriktirdi koleksiyonunda. Otuz yıla yakın bir zamandır, her ayın son Çarşamba akşamında, yaklaşık yirmi kişiden oluşan entelektüel bir grupla bir araya gelip kültür-sanat sohbetleri yaparken; en çok onun müze hayalinden bahseder ve hepimiz o müzelerin gerçekleştirileceği günleri düşlerdik. Sanırım altı yıl önce, ünlü mimar Zaha Hadid’le müze projesini görüşüp ön anlaşma yapmıştı. Zaha Hadid’in dünyanın önemli metropollerinde yaptığı müze ve yapıları çok seviyordu. İstiyordu ki yaptıracağı müzeler de imzalı birer sanat yapıtı olsun. Ancak büyük bir şansızlık oldu, Zaha Hadid kalp krizi sonucu yaşamını yitirdi. Yeni arayışlar yaşadı ve çok doğru bir seçim yaparak Japon mimar Tadao Ando ile anlaştı. Çok mutluydu çünkü Tadao Ando, Japon minimalizmini modern tasarımlarla boyutlandıran, “Pritzker Mimarlık Ödülü” almış özgün bir tasarımcıydı. Biz bu gelişmeleri sevinç ve merakla izlerken, elim bir trafik kazasında yitirdik Murat Ağabeyi. Kendine özgü değerlerinden ödün vermeyen 68’li bir yaşam ustasını, rafine zevkleri olan zarafet dolu bir entelektüel mesen dostumuzu sonsuzluğa uğurladık.  168 TABAKTAN ÖZEL KOLEKSİYON  Onun ardından, anılarla dolu çok özel bir seramik sergisi açıldı Nurol Sanat Galerisi’nde; “Aşını Paylaş”. Seramik sanatçısı Mutlu Başkaya ve Kim Yong Moon’un küratörlüğünde açılan sergi 24 sanatçının yapıtlarından oluşuyor. Bu serginin Murat Balkan’a adanmasının özel bir öyküsü var: Kim Yong Moon ve Murat Balkan, sanatsal tabaklar ve kadehlerden oluşacak özel bir seramik konsepti için anlaşmışlar. Kim Yong Moon, atölyesindeki tornada 24 sanatçı için yedişer tabak çekmiş ve bunları yaş olarak dağıtmış sanatçılara. Her sanatçı bu tabakları kendi imgelemiyle şekillendirerek Kim Yong Moon’a teslim etmiş ve o da pişirerek, 168 tabaktan özel bir koleksiyon oluşturmuş. Sanatçı Mutlu Başkaya da bu koleksiyonun sergileme aşamasında aş, aşı kavramlarından yola çıkarak bir performans gerçekleştirmiş ve seramik çamurundan yapılmış masa örtüsünün üzerine Kim Yong Moon’un tabak ve kadehlerinden oluşan bir enstelasyon düzenleyerek “Aşını Paylaş” sergisini daha da boyutlandırmış. Murat Balkan ve sanatçı Kim Yong Moon. Bu sergide yer alan sanatçılar tabaklarını tuval gibi kullanmış ve seramiği resimsel olarak kendi biçemleriyle yeniden tanımlamış. Seramiğin öngörülemez rastlantısal sonuçlarını kendi estetik kaygılarıyla denetleyerek, görsel bir ziyafet sunmuşlar. Her tabağın imleri, imgeleri, rengi ve dili kendine özgü.  İzleyenlere bir hikâye anlatmıyorlar, resimselliği ve heykelsiliği estetik bir bağlamla sunuyorlar. Formların yalınlığı da sanatsal dillerini daha bir varsıllaştırmış.  Tabaklar ve yemek ritüelleri her dönem sanatın önemli bir izleği olmuştur. Duvarlara yiyecek resmi çizen mağara ressamından kil tabletlere hiyeroglifler çizen/yazan sanatçılara, Rönesans dönemindeki yemek şölenleri ve sofra resimleri yapanlardan ışık ve renk yüklü izlenimcilere, yemeği sosyal metaforlara dönüştüren pop art sanatçılarından 70’li yıllarda yemek yapmayı kadınlardan bekleyen erkek egemen ideolojilere karşı yaptıkları enstelasyonlarla feminist tavır koyan kadın sanatçılara, kavramsal sanatçılardan günümüz ressamlarına kadar tabak ve yemek resimleri yapılmaktadır. “Aşını Paylaş” sergisindeki her sanatçının özgün biçemlerini ve yarattıkları metaforu çok sevdim. Sergi 9 Mayıs’a kadar gezilebilir. Pankartların gölgesinde...
Geçtiğimiz hafta, şaşkınlıkla “128 milyar dolar nerede?” yazılı pankartlara yapılan polis operasyonlarını izlerken, araya Sheriff (Şerif) adlı güzel bir belgesel sıkıştırmayı başardım. 2020 tarihli film, 2018 yılında ABD’nin iki ayrı eyaletinde yapılan şerif seçimlerini takip ediyor.  İrlandalı yönetmen Grace Sweeney, filmi yaparken İrlanda Film Kurulu’nun da (Fís Éireann/Screen Ireland) desteğini almış. İrlandalıların bu filme yapım desteği vermesinde ‘şerif’ kavramının yarattığı küresel çağrışımlar etkili olmuş olsa gerek. Filmde de görüyoruz zaten, hem dışarıdan bakanlar hem de bizzat şerifler için akla ilk gelen, John Wayne’in Hollywood’da yarattığı şerif imgesi oluyor: Bembeyaz WASP (White Anglo-Saxon Protestant) değerlerini canı pahasına savunan, sağ-muhafazakâr kanun adamı. Trump seçileli iki yıl olmuş; 14 yaşında çocukları öldüren polis şiddetini “Emri ben verdim!” diyerek sahiplenen Ortadoğulu mevkidaşını aratmayacak bir söylem geliştiriyor, polislere “Ben arkanızdayım!” diyerek Afro-Amerikalılara ve diğer etnik kökenlilere yönelik şiddetin patlamasına yol açıyor. Böyle akıldışı bir ortamda halk yeni şerifi seçerken nasıl bir tavır sergiler acaba?  AMERİKALI OLMAKTAN ANLADIKLARI  Film ekibi, Maryland eyaletinin Frederick ve Kuzey Carolina eyaletinin Durham kentlerinde yapılan seçimlere odaklanıyor. Kasım 2018’deki seçimlere bir ay kadar bir süre kalmışken şerif adaylarını tanıyoruz; halkla nasıl iletişim kurduklarını, ‘Amerikalı olmak’tan ne anladıklarını öğreniyoruz. Örneğin ‘sağcıların kalesi’ Frederick’in sağcı şerifi Jenkins şunları söylüyor: “Obama yönetimi zamanında bir olay olduğunda, mesela polis birisini vurduğunda, Başkan ve Adalet Bakanlığı gerçeğin ortaya çıkmasını beklemeden müdahil olurlardı. Bu müdahale daima emniyet güçlerine karşı olurdu, kesinlikle emniyet güçlerini desteklemezlerdi. Trump başkanlık yarışındayken tam bir kanun ve düzen adamı olduğunu gösterdi. Şerifleri seviyordu, emniyet müdürlerini seviyordu. Yani genel olarak emniyet güçlerini seviyordu.”  Sonra Şerif Jenkins’i Trump destekçisi diğer şeriflerle birlikte Oval Ofis’te görüyoruz. Meksika sınırına duvar ören sevgili ‘başgan’ına şöyle hitap ediyor Jenkins: “Biz de orada (Frederick’te) aynı sorunları yaşıyoruz. Ve inanıyorum ki, eğer sizin bugün burada yaptıklarınız olmasaydı, tüm kentler bir sınır kasabasına dönecekti.”  Arada başka eyaletlerden şeriflerin söylemleri de inceleniyor. Örneğin, Trump’ın da çok sevdiği ve övgüyle bahsettiği, ‘faşist polis’ tanımına yeni bir boyut getiren Arizona Maricopa Şerifi Joe Arpaio: “Bir kahramanla karşılaşmak 75 yılımı aldı. Bu kahraman, Başkan Trump’tır. Her gün benim ırkçı olduğumu söylüyorlar, hiç dert değil. Zaten bugünlerde herkese ‘ırkçı’ diyorlar, başkana bile!”  Ve nihayet geliyor 6 Kasım 2018. Frederick’te Şerif Jenkins, Demokrat rakibi Bickel’a karşı oyların yüzde 51’ini alarak yeniden şerif seçiliyor. Dördüncü kez! Neyse ki Amerikan sağının tüm kalelerinde böyle olmuyor. Örneğin Kuzey Carolina Durham’da ilk kez bir Afro-Amerikalı şerif seçiliyor. İç Savaş zamanında köleciliğin liderliğini yapmış ve hâlâ gerici yapısıyla bilinen bir eyalette bu müthiş bir gelişme! Ama Frederick’le Durham arasında şöyle bir fark var: 2017’nin Ağustos ayında çok sayıda genç, altında “Gri üniformalı gençlerin anısına” yazan bir İç Savaş heykelini yıktılar; çoktan tarihin çöplüğüne gönderilmesi gereken bir düşünceyi ayaklarının altına alıp şarkılar söyleyerek slogan attılar. İşte bu yüzden Durham’de işler değişti.  128 MİLYAR DOLARIN GÖLGESİNDE  Afro-Amerikalı yargıç Michael Morgan’ın Durham şerif seçimleri için yaptığı bir konuşma var: “Irkçılık hızla yükseliyor. Nefret yaygınlaşıyor. Hoşgörüsüzlük derinleşiyor. Yobazlık artıyor. Önyargılar güçleniyor. Bu durumdayken bir tek oydan bile vazgeçemeyiz. Siz oy verebilesiniz diye insanlar tazyikli suyla ıslandı. Siz oy verebilesiniz diye insanlar polis köpeklerinin dişlerine maruz kaldı. Siz oy verebilesiniz diye polislerce sürüklendiler. Siz oy verebilesiniz diye dayak yediler. Siz oy verebilesiniz diye nefret dolu tacizlere maruz kaldılar. Siz oy verebilesiniz diye ölüm tehditlerine katlandılar. Siz oy verebilesiniz diye hapse tıkıldılar. Sakın ha, sakın bu mirasa saygısızlık etmeye kalkışmayın!” Neoliberalizmin dünyanın farklı uçlarında iki ülkeyi birbirine bu kadar benzetmesi ne tuhaf, değil mi?  Şimdiye dek hep Frederick’e benzedik; bakalım Durham’e de benzeyebilecek miyiz? “128 milyar dolar nerede?” pankartlarının gölgesinde durup göreceğiz artık... Maho Ağa'nın konağı sinema müzesi oluyor
Türk sinemasının Kibar Feyzo, Adak, Ezo Gelin, Kaçak, Asi, Kasaba ve Sultan Gelin gibi birçok film ve dizisinin çekildiği yeni adıyla Kavalcık eski ismiyle Harran Mahallesi'ndeki Fatih Aliye Müderris Konağı'nın restore edilerek sinema müzesi haline getirilebilmesi için Hatay Valiliği proje çalışmasını tamamladı. Yetmişli yıllarda çekilen Ezo Gelin ve Adak filmleriyle tanınan başrolünü Kemal Sunal'ın oynadığı, Şener Şen, İlyas Salman, Müjde Ar ve Adile Naşit gibi oyuncuların rol aldığı Kibar Feyzo filminde kurgusal karakter Maho Ağa'nın evi olarak üne kavuşan Fatih Aliye Müderris Konağı'nın sinema müzesi haline getirilerek bölge kültür ve turizmine katkı sağlaması amaçlanıyor. Hatay Valisi Rahmi Doğan, AA muhabirine, konağın eski günlerine kavuşmasını amaçladıklarını söyledi.  Konağın sinema ve turizm sektörlerine kazandırılmasıyla Hatay'a olumlu katkısı olacağını belirten Doğan şunları kaydetti: "Türk sinemasının sevilen filmlerine ev sahipliği yapmış konağı kaderine terk edemezdik. Geçen günlerde konakta incelemelerde bulunduk, filmdeki halinden eser kalmayan konak, aşırı yıpranma nedeniyle yıkılma tehlikesi yaşıyor. Konaktaki havuz ve eklentileri ise bakımsızlıktan adeta harabeye dönmüş durumda. Uzun zamandır kendi haline terk edilen Reyhanlı ilçemize bağlı Harran Mahallesi'nde bulunan Kibar Feyzo'nun yanı sıra Ezo Gelin, Kaçak ve Asi gibi birçok film ve diziye ev sahipliği yapan konağın restorasyon çalışmalarını titizlikle yaptıktan sonra ilimize sinema müzesi kazandırmış olacağız." Reyhanlı Belediye Başkanı Mehmet Hacıoğlu da tarihi konağın 60 yıldır ayakta durduğunu ve ilçe için önemli turistik yerlerden biri olduğunun altını çizerek, "Konağımız yıllarca açık hava sinema platosu görevi gördü. Sinema müzesine dönüştürülecek olmasından dolayı mutluyuz. İlerleyen dönemlerde Türkiye'nin birçok noktasından ziyaretçilerin uğrak mekanları arasında olacağını düşünüyoruz." dedi. Erdal Beşikçioğlu’ndan Behzat Ç. açıklaması: Umarım başkaları tarafından icra edilir
Sanatçı Erol Demiröz, 81 yaşında hayatını kaybetti
Yeşilçam’ın usta isimlerinden Erol Demiröz, 81 yaşında hayatını kaybetti. Bir yıldır tedavi gördüğü belirtilen Demiröz’ün ölümünü Oyuncular sendikası şu sözlerle duyurdu: “Meslektaşımız Erol Demiröz hayatını kaybetti. Çok üzgünüz. Başta ailesi olmak üzere tüm sevenlerine sabır dileriz. Başımız sağ olsun." Usta sanatçının ölümü sanat camiasında da derin üzüntüyle karşılanırken birçok ünlü isim sosyal medyadan taziye mesajlaarı paylaştı. EROL DEMİRÖZ KİMDİR? Tiyatro ve sinema oyuncusu olan Erol Demiröz 1940 yılında Diyarbakır'da doğdu. 1952 yılında ilkokul, 1958 yılında ortaokul ve liseyi Ziya Gökalp okullarında okuyarak bitirdi. Yükseköğrenimini Ankara İktisadi Ticari İlimler Akademisi'inde (Gazi Üniversitesi İdari ve İktisadi Bilimler Fakültesi) tamamladı. Erol Demiröz, 1961 senesinde Halkevleri Genel Merkezi'nde tiyatro çalışmalarına başladı. 1968'de Ankara Sanat Tiyatrosu'nda (AST) oyuncu ve yönetmen kadrosunda yer alan Demiröz, yüzlerce oyunda rol aldı, onlarca oyunu sahneye koydu. Demiröz, Yılmaz Güney'in “Sürü” filmi başta olmak üzere on beş kadar sinema filminde rol aldı. Türkiye'de ilk televizyon çocuk dizisi olan “Harun” başta olmak üzere, birçok senaryoya da imza attı. “Babalar ve Oğullar” adlı televizyon dizisinde rol aldı. Mahsun Kırmızıgül'ün senaryolarını yazıp yönettiği "Beyaz Melek" ile "Güneşi Gördüm" adlı filmlerde de önemli roller üstlendi. Erol Demiröz, 1977 yılında, “Ulvi Uraz En İyi Yönetmen Ödülü”nü aldı. Meslektaşımız Erol Demiröz hayatını kaybetti. Çok üzgünüz. Başta ailesi olmak üzere tüm sevenlerine sabır dileriz. Başımız sağ olsun #ErolDemiröz pic.twitter.com/daqic6IlfG Erol abimizi kaybettik... #ErolDemiröz pic.twitter.com/FnapgyARpL Yüreğim yangın yeri. Tiyatromuz ve sinemamız yeri asla doldurulamayacak bir değerini yitirdi. Unutulmayacaksınız ağabey.. asla.. oynadığınız her oyun, her film, söylediğiniz her söz bizimdir. Toprağınız çiçekler koksun.#ErolDemiröz pic.twitter.com/J1gsFq8rqp Tiyatro ve sinema dünyasının ustası Erol Demiröz vefat etti. Benim için çok değerli olan bir abiyi, babayı, ustayı, hemşehirlimi kaybettik. Ahhh Erol baba ah.. Duruşun, fikirlerin, asaletin, insanlığın bize çok şey kattı. Bendeki yerin çok başkaydı. Seni unutmayacağız.. pic.twitter.com/EiA1TmR6HC EROL DEMİRÖZ FİLMLERİ Mucize 2: Aşk (Muhtar Davut) Vezir Parmağı (Vezir) Elma Kokusu Sadece Sen (Ziya) Mucize (Muhtar Davut ) Babalar Ve Evlatlar (Tahsin) Hayat Devam Ediyor 2. Sezon Kasaba (Dede) Hayatın Tuzu (Salman) Güneşi Gördüm (Haydar) Acı (Dede) Son Cellat (Cellat Başı) Beyaz Melek (Laz İlhan) Çinliler Geliyor (Hacı) Hayalet (Radyocu Şefik) Balans ve Manevra (Nihat) Mektup (Kahya) Avcı Kurtuluş (Gazi Çavuş) Aşk Üzerine Söylenmemiş Herşey Saygılar Bizden (Hakim Hamdi Bey) Ölürayak (Semih) İkili Oyunlar (İbiş/Bay Godot) Tecelli (Bilal İnci Seslendirmesi) Can Şenliği (Hikayeci Mahmut Ağa) Gömlek (Mürsel Dayı) El Kapıları (Halil Emmi) Düttürü Dünya (Çakmakçı) Dudaktan Kalbe (Şemi Dede) Çark (Alamancı Recep) Ya Benimsin Ya Toprağın (Sümer Tilmaç Seslendirmesi) 72. Koğuş (Gariban Mahkumlardan Cemal) Bir Avuç Cennet (Demiryolu Ustası) Hakkari’de Bir Mevsim (Ramazan) Yılanı Öldürseler (Köyün Delisi Kerim) At (Hamuş) Gül Hasan (Ünal) Bereketli Topraklar Üzerinde (Harman Ustası) Sürü (Necirvan) Rapçi Çağrı Sinci’den YouTuber Berkcan Güven’e yanıt
Cihangir KÖROĞLU Sık sık YouTube’daki söylemleriyle gündeme gelen Berkcan Güven’in müziği eleştiri konusu olmaya devam ediyor. Kendisine yapılan eleştirilere rap müziğin Türkiye’deki önemli isimlerinden birisi olan Çağrı Sinci’yi hedef alarak yanıt veren Güven, “Bana neden kızıyorlar anlamıyorum, KPSS mezunu öğretmen rap yapıyor. Hani protestlik ? Devlete bağlısın abi. Ben en azından bağımsızım…” dedi. Bu açıklamaların kısa süre sonra Twitter’da gündeme gelmesinin ardından rapçi Çağrı Sinci’den tepki gecikmedi. Çağrı Sinci Twitter’dan yaptığı açıklamada şunları kaydetti: “Bazı insanlar geçimlerini sağlamak için kimliklerini pazarlayıp, soytarılık yapmayı kendine yediremeyebilir, bu insanlar ideallerini satmamak için başka işler yapabilir. KPSS mezunu olunmaz o bir sınavdır. Devlet tarafından bu sınavlara tabii tutulmadan atanan ‘’öğretmenler’ yüzünden senin gibi yaşadığı toplumdan bir haber insanlar yetişti. Biz Rap’i öğretmen olmadan önce de sonra yapan insanlarız.”  Konuyla ilgili olarak BirGün’e konuşan Çağrı Sinci, “Ben öğretmenliği sırasında sürgün yaşamış bir insanım. KESK’li bir öğretmenim. KESK denilince aklına K-Pop grubu gelecek olan, marka ve reklam dünyasında yaşayan çocuklar böyle atıp tutuyor” ifadelerini kullandı. Gerçeklerden kurmacaya
Son bir haftadır Orhan Pamuk’un “Veba Geceleri” romanı çevresinde kopartılan fırtına, gerçek ile kurmaca arasındaki ilişkilerin yoğun biçimde tartışılmasına neden oldu. Tarihi romanlar ve biyografik yapıtların gerçeklere uygunluğunun tartışılmasına alışkınız da, kurmaca bir yapıtın bir kahramanını ülkemizin ulusal liderine benzeterek yapıtı karalamaya çalışmak, hatta yapıtın yasaklanmasını istemek anlaşılır şey değil. Kurmaca yapıtların esinlendiği kaynaklar üzerinde spekülasyon yapmak eleştirmenlerin işi olabilir, ama buradan ‘milli bir dava’ çıkartma çabasını anlayışla karşılamak mümkün değil.   Sinema dünyası, bu tartışmalara sıkça sahne olur. Ailenin iznini almadan Ahmet Kaya’nın yaşamını konu alan biyografik bir film çekmek, elbette ne hukuk ne de etik açısından doğrudur, ama kurmaca bir karakter üstünden tartışma açmak anlamsızdır. Okurlarımız anımsayacaktır, “Gerçeğin dört atlısı” ve “Sanat hayattan kopunca” başlıklı yazılarımda, gerçek ile kurmaca arasındaki ilişkinin boyutlarını tartışmış, bazı örnekler vermiştim. Güncel veriler ışığında bu konuya bir kez daha eğilmek, son yılın yapıtlarından örnekler vermek istiyorum. HAYATTAN KİTABA KİTAPTAN PERDEYE  ‘Kurmaca’da gerçek karakterler olmaz mı? Elbette olur. Ama, adı konarak olur. Belgesel olmasa da belgesel tadı içeren, bir dönemi, o dönemin kahramanlarını konu alan pek çok film var. Son yıllarda bu ‘trend’in (eğilimin) giderek yoğunlaştığını görüyoruz. Tıpkı belgesel romanların hayali öyküler içeren kurmaca yapıtlardan daha çok ilgi görmesi gibi, gerçek kişilerin yaşamlarını ele alan filmler de daha çok izleniyor. Belgesel ile kurmaca arasındaki sınırlar giderek muğlaklaşırken, kurmaca filmlerin katıldığı yarışmalarda uzun metrajlı belgesellerin de aynı kulvarda yarışması artık olağan karşılanıyor.  Önümüzdeki hafta sonu düzenlenecek çevrimiçi törenle sahiplerine kavuşacak olan Oscar heykelciklerine aday olmayı başarmış yapımların önemli bir bölümünün gerçeklere dayanan kurmaca ya da özgün senaryolara sahip olduğunu görüyoruz. Belgesel ve kısa metrajlı belgesel kategorilerini de hesaba katarsak, sinema dünyasının gerçekle bağlarının giderek güçlendiğini söyleyebiliriz. Oscar yarışında en iddialı film olan “Nomadland” (muhtemelen özgün adıyla gösterime girecektir, ama anlamını bilmek isteyenler için ‘göçebeler ülkesi’ diye çevrilebilir) bu konuda en güzel örnek.  “Ağabeylerimden Öğrendiğim Şarkılar” adlı ilk filminde Amerikan yerlilerinin insancıllıkla yoğrulmuş kültürel değerlerine duyduğu saygıyı yalın bir sinema dili ve müthiş bir görsellikle dile getiren genç yönetmen Chloé Zhao Amerika’ya göçmüş Çinli bir ailenin kızı. Yani, bir toplumda yabancı / öteki olmanın ne demek olduğunu çok iyi biliyor. Amerika’da öteki mi istersiniz… Siyahlar, latinolar, göçmenler, evsiz-barksızlar, işsizler… Bu son iki grup büyük ölçüde çakışıyor, yani işsiz kalan kentlilerin birçoğu evlerini de kaybediyor. Bu grupta yer alan ve yeni bir yaşam biçimini, karavanda yaşamayı seçen göçebe Amerikalıları objektifinin odağına yerleştiriyor Zhao. Ama, yola çıkarken yalnız değil. Çok önemli bir kaynağı var; gazeteci Jessica Bruder’in “Nomadland: 21. Yüzyıl Amerika’sında Hayatta Kalmak” adlı belgesel kitabından uyarlamış senaryosunu. Chloé, görüntü yönetmeni ve teknik ekibi ile birlikte, karavanda yaşayan, yılın belli dönemlerinde kısa süreli işçilik yaparak geçimlerini sağlamaya çalışan göçmenlerin arasına girerek, yaşamlarına tanıklık ediyor film süresince. “Nomadland”in oyuncularının hemen hepsi amatör, kendilerini oynuyorlar. Bir kişi dışında. Görkemli oyunculuk yeteneğini gerçeğin hizmetine sunarak, rolünü müthiş bir inandırıcılıkla canlandıran Frances McDormand’dan söz ediyorum.   BELGESEL TADINDA KURMACALAR  Doğru bir senaristle birlikte yapılan bir uyarlamanın, gerçekçi film yapmak isteyen yönetmenler için büyük bir olanak olduğunu biliyoruz. Hemingway’in “İhtiyar Adam ve Deniz”inden Kazancakis’in “Zorba”sına, Cengiz Aytmatov’un “Beyaz Gemi”sinden Knut Hamsun’un “Açlık”ına, Jack London’un “Martin Eden”inden James Joyce’un “Dublinliler”ine sayısız yapıt var, bu bağlamda anabileceğim.   2021 Oscar ödüllerinin ‘En İyi Uyarlama Senaryo’ dalındaki adayları arasında, “Nomadland”in yanı sıra başka güçlü adaylar var. Irkçılığa değinmeden Amerikan tarihinden söz etmenin pek olanaklı olmadığını gösteren Regina King’in “Miami’de Bir Gece” adlı filminin senaryosunu Kemp Powers kendi oyunundan uyarlamış. Bu dalın güçlü adaylarından biri, ama sanırım Chloé Zhao’nun elinden kapamayacak Oscar heykelciğini. Siyah politikayı konu alan bir başka yapım, George C. Wolfe’un “Ma Rainey: Blues’un Annesi” de bir uyarlama; August Wison’un aynı adlı oyunundan uyarlanmış bir senaryoya sahip. Başka dallarda adaylıkları var, ama bu dalın adayları arasına giremedi.   Uyarlama Senaryo dalında şans tanınan filmlerden, Florian Zeller’in “Baba”sı, yönetmenin aynı adlı oyunundan uyarlanmış. Senaryoda Zeller’in yanı sıra, ünlü senarist Christopher Hampton’un adı var. Anthony Hopkins’in canlandırdığı Alzheimer hastası bir adamla kızının ilişkilerini inandırıcılıkla aktaran yapım, üyelerinin çoğunluğu belli bir yaşın üstündeki Akademi’nin sempatiyle baktığı bir film olacak hiç kuşkusuz, ama bu daldaki ödülü kazanacağını sanmam. Kanımca beş aday arasında en zayıf olanlardan biri, Kazak kahraman Borat’ın Amerika’daki maceralarını anlatan siyasal güldürü. Filmin senaryosu, Sacha Baron Cohen ve üç arkadaşı tarafından Cohen’in kitabı “Borat Sagdiyev”den uyarlanmış. Güncel siyasete ilişkin göndermeleriyle bugünkü temamız ‘kurmaca-gerçek ilişkisi’ bağlamına cuk oturan bir yapım. Tıpkı, Hintli yönetmen Ramin Bahrani’nin Hindistan’da vahşi kapitalizmin yükselişini konu alan “Beyaz Kaplan” gibi. O da bir roman uyarlaması: Aravind Adiga’nın “Beyaz Kaplan”ından…   ÖZGÜN SENARYOLAR  Bu kategorideki beş aday arasında tercih yapmak kolay değil, çünkü çok güçlü adaylar var. Aaron Sorkin’in yazıp yönettiği “Chicago 7’lisi Davası”, 1968 yılında Amerika’daki bir protesto eylemine karışan ve haksız biçimde suçlanan gençlerin öyküsü. Filmin lezzeti, gerçekliğinden kaynaklanıyor bana kalırsa. Sahaka King’in yönettiği, senaryosunda yönetmenle birlikte üç yazarın imzasını taşıyan “Yahuda ve Siyah Mesih” (Judas & the Black Messiah), farklı bir kültürden gelmesine karşın hiç yabancılık çekmediğimiz bir konuyu ele alıyor: Illinois’deki Kara Panterler Partisi Başkanının, yakın çevresinden -FBI’a hizmet eden- bir muhbirin ihanetine uğramasını…   Dariush Marder’in “Sound of Metal”inin duyma yetisini yitiren bir davulcunun içine düştüğü bunalımdan kurtuluş çabasını anlatan senaryosu, yönetmenle birlikte iki yazarın ortak çalışmasının ürünü. “Minari”nin senaryosu ise, yönetmen Lee Isaac Chung’un imzasını taşıyor. Amerika’ya yerleşmiş Korelilerin yaşadıkları güçlüklere karşın hayata tutunma çabalarını anlatan yönetmen, kurmaca yazarken gerçeklerle bağını asla koparmamış.   Pek çok eleştirmenin bu daldaki Oscar’a layık gördüğü Emerald Fennell’in yazıp yönettiği “Yetenekli Genç Kadın” (Promisng Young Woman) ise, tecavüze uğrayan üniversite arkadaşının intikamını almak için planlar yapan bir kadının öyküsü. Carey Mulligan’ın dört dörtlük bir performans sergilediği film, Akademi’nin kadın üyelerinin desteğini alacaktır hiç kuşkusuz. Ama benim tercihim “Chicago 7’lisi Davası” ve “Yahuda ile Siyah Mesih” olurdu. Haftaya tüm dallardaki adaylarımı paylaşırım, Oscar gecesi öncesi… Oturarak konser izlemelerin en iyisi
Instagram konserleri hakkındaki görüşlerimi az çok biliyorsunuz. Uygulama özelliği olarak telefona veya tablete muhtacız. Laptop’ta da açamıyoruz. Tek yöntem iPhone ekranını Apple TV vasıtasıyla televizyona yansıtmak olsa da herkeste böyle bir imkân yok. Instagram canlı yayınları kısa vadede ve çok hızlı karşılık alabildiğiniz bir yayın mantığı. Büyük bir kitlenin de elinde sürekli açık olan bir uygulamada konser vermek elbette başarı odaklı. Fakat YouTube’da konser kaydı yüklemek daha uzun vadede marka tanınırlığı yaratacak bir durum. Markaların unutmaması gereken bir kitle farkı var. Instagram’da takipçiniz YouTube’da ise askerleriniz olur. Instagram’da story’den story’ye yayından yayına gezen bir kitle varken YouTube’da konser açan o konseri uzun süre izler. Kitle farklı. YouTube devamlılık isteyen bir maraton koşusudur. Patlayıcı güç önemlidir ama 100 metre koşusu YouTube’da işe yaramaz.  Gelelim uzun zamandır takip ettiğim Jam Session etkinliğine. Uzun zamandır keyifle canlı canlı izlediğim Jam Session geçen yıl zorunlu olarak dijitale döndü. 'The Irish Spirit' adlı kanalları harika içerik sunuyor şimdilik. Etkinliği salgına kadar her yıl canlı canlı takip ettim. Bu yılki performansları YouTube kanalına yüklediler ve bence harika oldu. Geçen akşam büyük ekranda Büyük Ev Ablukada, Lara Di Lara, İnsanlar ve Barış Demirel ft. Da Poet performanslarını izledim. Dışarıda elimde içkimle konser izleyemiyorsam eğer, böylesi ona en yakını diyebilirim.  Bu yılki Jam Session kadrosuna dönecek olursak… Barış Demirel ft. Da Poet, Büyük Ev Ablukada, Can Güngör, İnsanlar, Keus, Lalalar, Lara Di Lara, Nilipek, Birkan Nasuhoğlu, Nova Norda Can Ozan ve Sedef Sebüktekin’den oluşan 'Evde' projesi mini festivalin kadrosu. Bence bu yıla kadar bir araya getirilmiş en iyi The Jam Session kadrosu bu. Konserler, Bina, Salon İKSV, Blok Mekan Efendi, Hunhar ve Kulp gibi gitmeyi özlediğimiz bazı mekânlarda gerçekleştirilmiş. Etkinliğin harika afişini tasarlayan isimse illüstratör Can Dağlı. Kanalda tüm konserleri bir arada görebilirsiniz. Bu işin bir maraton olduğunu söylemiştim. The Irish Spirit, YouTube’da güncelliğini koruyup gençlere yönelik iyi bir müzik içeriği koymak istiyorsa arayı açmadan yıl içine yayarak sürekli içerikler üreterek devam etmeyi düşünebilir. Memlekette çok uzun zamandır kaliteli müzik içeriği üreten kanal yok. Buradaki boşluğu doğru içerikle birleştiren 3 adım öne geçer.  ***  Hâkimiyeti zor ama kontrollü Birkaç haftadır Alp Ersönmez ve Çağrı Sertel’in yeni üretimlerini sürekli dinliyorum. Böyle müzisyenlerle aynı zaman diliminde aynı coğrafyada yaşıyor olmanın verdiği bir gurur var. İnanılmaz yetenekliler ve üretmeye devam ediyorlar ama tek ama topluluk halinde. 23 Nisan’da Lycia Records / Space Goats etiketiyle yayınlanacak MadenÖktemErsönmez kaydı ‘No Mad’i çıkmadan önce dinleme fırsatım oldu. ‘No Mad’, çığlık çığlığa efektli gitarlar, dıştan yanmalı bir buharlı treni iten bas yürüyüşü ve yer yer sakin yer yer deliren davullar. Hepsi devasa bir sonik yapıyı oluşturuyor. Şarkıdan inanılmaz bir Ozric Tentacles grubunun atmosferini yakaladım ve bu çok hoşuma gitti. Yarı akıllı yarı deli, kısmen kontrolden çıkacakmış havası veren gitar efektleri, onu yerinde sabitlemeye çalışan bas yürüyüşüyle yeri geldiğinde şarkının yükselip patlamasına yardımcı davullar… Şarkı, herkesin farklı anlamlar çıkaracağı başka fikirlere ışınlanabileceği şahane bir enstrümantal hikâyeyi anlatıyor. Memlekette böyle cesur, dizginlenemez fusion, progresif müzik üretimlerine gerçekten ihtiyacımız var. Üstünde çalıştıkları albümleri yayınlandığında bu ihtiyacımız biraz daha azalacaktır.  İbrahim Kalın'dan Erkan Oğur'a: Sözlerine şaşırdım ve üzüldüm
Cumhurbaşkanlığı Sözcüsü İbrahim Kalın’ın seslendirdiği türküye eşlik etmesi sebebiyle eleştiri alan Erkan Oğur hakkında İbrahim Kalın açıklama yaptı. İbrahim Kalın, Twitter hesabından yaptığı 'Sözü Yormadan' başlıklı açıklamada, "İlk iki gün Erkan Oğur Bey'i üzmelerine çok üzüldüm. Kendisini arayıp konuştum. 'Bu pervasızca saldırılar sizi sakın mahzun etmesin' dedim. Birlikte susmaya karar verdik" dedi. Kalın, açıklamasında şunları söyledi: "Fakat üçüncü gün -belki yanlış hatırlayarak- söylediği şeylere şaşırdım ve üzüldüm. Keşke zorba saldırıların karanlık gölgesi, kendi irademiz ve muhabbetle paylaştığımız bu güzelliğin üzerine düşmeseydi. Canı sağ olsun. Herkes nasibinde ne varsa onu aldı." Sözü yormadan... pic.twitter.com/Qu6bUiQb6u ERKAN OĞUR NE SÖYLEMİŞTİ? Cumhurbaşkanlığı Sözcüsü İbrahim Kalın'ın seslendirdiği türküde kopuz çaldığı için eleştirilen müzisyen Erkan Oğur, hakkında süren tartışma üzerine açıklamalarda bulunmuştu. Oğur, "İçimin bir köşesi cız etmişti, benim ne işim var diye. Belki benim de hatam olmuş olabilir, böyle bir şeyi kabul etmek. Ben sadece müzik tarafına baktığım için çalmakta pek sorun görmedim. İnsanlar başka taraflara çektiler. Beni tanımadıkları için. Ben bugünkü iktidarı, hükümeti politikaları nedeniyle tasvip eden biri değilim" demişti. 'Yüzüklerin Efendisi' dizisi için rekor bütçe
Amazon Studios'un, çekimleri Yeni Zelanda'da yapılan Yüzüklerin Efendisi dizisinin ilk sezonu için yaklaşık 650 milyon Yeni Zelanda doları (465 milyon Amerikan doları) harcadığı ve bu bütçeyle dizinin en pahalı yapımlardan biri olacağı belirtildi. Yeni Zelanda Ekonomik Kalkınma ve Turizm Bakanı Stuart Nash, Morning Post'a yaptığı açıklamada, "Size söyleyebileceğim şey, Amazon'un sadece ilk sezonda 650 milyon dolar harcayacağı" dedi. TARİHİN EN BÜYÜK DİZİSİ OLACAK NTV'nin aktardığı habere göre Nash, "Bu olağanüstü; gerçekten de bu, şimdiye kadar yapılmış en büyük televizyon dizisi olacak" ifadelerini kullandı. Bilgi, Yeni Zelanda Resmi Bilgilendirme Yasası kapsamında açıklandı ve ilk olarak haber sitesi Stuff tarafından paylaşıldı. 5 SEZON VE YENİ SERİ Belgeler ayrıca, Amazon'un Yeni Zelanda'da Yüzüklerin Efendisi dizisinin 5 sezonunu çekeceği bilgisini ve henüz duyurulmamış bir yan seriyi çekme planını da içeriyor. GAME OF THRONES'UN SEZONU 100 MİLYON DOLARDI Bugüne kadarki en pahalı yapımlar arasında gösterilen HBO'nun Game of Thrones dizisinin çekimleri, sezon başına yaklaşık 100 milyon dolara mal olmuştu. Dizinin bölüm başına maliyeti birinci sezon için yaklaşık 6 milyon dolardan başlarken,sekizinci sezonda bu maliyet yaklaşık 15 milyon dolara yükselmişti. Tahmin ilk birkaç sezonun 500 milyon dolar tutacağı yönündeydi. Amazon, Yüzüklerin Efendisi dizisi için 2017 yılında kolları sıvamış, plan sürecinin ardından çekimlere geçen yılın şubat ayında başlanmıştı. 3 yıllık planlama sürecinde, dizinin ilk birkaç sezonunun 500 milyon dolara mal olacağı yönünde bir tahmin söz konusuydu. Marx ve Engels'in manifestosu ilk kez tiyatro sahnesine taşınıyor
Oyun Sandalı yeni oyunu ile izleyicilerle buluşuyor. Manifesto adıyla gösterime girecek olan oyun, 21 Nisan Çarşamba günü saat 21.00’de, Moda Sahnesi’nde sahneden naklen yayınla seyirciyle dijital ortamda buluşacak. Oyun için ayrıca Türkiye'nin en büyük işçi katliamı 'Soma Katliamı'na da değinen bir tanıtım videosu çekildi. Oyunun tanıtım metni şöyle: "Marx ve Engels’in dünyayı sarsan eseri Komünist Manifesto tarihte ilk kez tiyatro sahnesinde. Dünyada neredeyse her dile çevrilen, basımı ve dağıtımı yüzlerce kez yasaklanan, onlarca kez toplatılan bu kitap bizce hala güncelliğini koruyor. Yazıldığı yüzyıldan bu yana tarihin akışı içerisinde çok büyük toplumsal değişiklikler olsa da, metnin temel tartışması olan “ezenler” ve “ezilenler” arasındaki kavga sürüyor. Birileri hiçbir zaman tüketemeyeceği servetlere sahip olurken, dünyada yeterince beslenemeyen, temel insani ihtiyaçlarına ulaşamayan, okul yüzü dahi göremeyen yüz milyonlarca insan yaşıyor. Dünyamız şirketlerin para kazanma hırsı yüzünden can çekişiyor. Kadınların eşitlik mücadelesindeki kazanımları birer ikişer ellerinden alınmaya çalışılıyor. Çocuk işçilik gün geçtikçe artıyor. Emekçiler emeklilik haklarını dahi kaybediyor. Daha saymakla bitmeyecek yüzlerce çarpıklık... İnsanlık ve yaşam bu sömürüyü hak etmiyor. Kapitalizmin dünyayı bir felakete doğru sürüklediğini daha 18. Yüzyılın ortalarında gören iki büyük düşünürün bu “uyaran” eserini, çevre felaketlerinin eşiğinde yaşayan 21. Yüzyılın insanlarıyla tiyatronun olanaklarını kullanarak buluşturmak istedik. Felaketin eşiğindeyken Marx’ın şu sözü hâlâ çok kıymetli, “Filozoflar şimdiye dek dünyayı çeşitli şekillerde yorumlamışlardır; oysa asıl mesele dünyayı değiştirmektir.” Yazan: K.Marx, F. Engels Çeviren: G. Doğan Görsev Uyarlayan ve Yöneten: Harun Güzeloğlu Oynayan: Cansu Fırıncı Metin Danışmanı: Aydemir Güler Müzik: Dengin Ceyhan Koreografi: Gülgün Nural Kostüm: Nazan Celebci (ZeZe) Işık Tasarım: Yüksel Aymaz Görsel Tasarım: Orçun Kaya Sahne Tasarım: Harun Güzeloğlu Yönetmen Asistanı: Şilan Ecem Gül Lenin heykelinin hikâyesi Moskova Film Festivali’nde
2010 yılından bu yana yaptığı kısa filmlerle ulusal ve uluslararası arenada birçok ödül kazanan Tufan Taştan’ın ilk uzun metraj filmi ‘Sen Ben Lenin’, dünyanın köklü festivallerinden 43. Moskova Film Festivali’nde ilk kez sinemaseverlerin karşısına çıkacak. Film 24 Nisan Cumartesi günü gösterilecek. Sovyetler Birliği’nin dağılmasının ardından Rusya kıyılarından denize atılan Lenin heykellerinden birinin 2000’li yıllarda Düzce’nin Akçakoca ilçesinde karaya vurmasıyla yaşananlar çok konuşulmuş ve dünya basınında geniş yer bulmuştu, şimdi de ‘Sen Ben Lenin’le bir sinema filmine konu oluyor. Bugün Akçakoca Belediyesi’ne ait bir depoda kaderine terk edilmiş halde bekleyen Lenin heykeli, yönetmen Tufan Taştan ve senarist-yazar Barış Bıçakçı’nın “Peki Lenin heykeli kasabanın meydanına dikilseydi ne olurdu” sorusuyla filmde yeni bir ‘hayat’ buluyor. Fiziksel olarak düzenlenecek festivalde filmin sunumu, program direktörü Kirill Razlogov tarafından yapılacak. Yönetmen Taştan da gösterimin ardından izleyicilerin sorularını cevaplayacak. Kültür Sanat Servisi Salgından nota gücüyle kurtuluş
Işıl ÇALIŞKAN Müzik emekçileri pandemi nedeniyle bir yılı aşkın süredir işsiz. Enstrümanını satanlar, evini kapatıp ailesinin yanına yerleşenler, hatta yaşamına son verenler bile oldu. Devlet tarafından yeterli desteği göremeyen müzisyenler için zorlu süreç hâlâ bitmiş değil. Konserlerden uzak kalan dinleyicilerin ise ruh sağlığını korumak için en büyük kurtarıcılarından biri yine müzik oldu. Gerek dinleyici olarak gerek şarkı söyleyerek gerekse enstrüman çalarak… Müzisyenlerin bu zorlu sürecinin enstrüman mağazalarına nasıl yansıdığı ise şaşırtıcı bir sonuç doğurdu. Müzik mağazaları bu süreçte alışılanın aksine müzisyenlerden değil hobi amaçlı alınan enstrümanlardan gelir elde etti. Bu durum müzik derslerindeki artışı da beraberinde getirdi. Ancak bu artışların hobi amaçlı olmasından kaynaklı bir doyum noktası olacağını belirten müzik mağazaları işletmecileri kaygılarını şöyle ifade ediyor: “Bize yaradı demek çok zor. Pandeminin başında insanlar yapacağı alışverişi yaptı. Pandeminin başlangıcıyla şu anki cirolarda fark olmaya başladı. Orada da bir doyum noktasına ulaşıyor. Bir sene daha devam ederse sonumuz kötü olacak.” Sala Müzik’in işletmecisi Veysel Sala, Doremusic mağazasının yetkilisi Serhat Koyuncu ve piyano dersleri veren caz müzisyeni Ceyda Özbaşarel ile konuştuk. PROFESYONEL ENSTRÜMAN SATIŞI DÜŞTÜ Sala Müzik’in işletmecisi Veysel Sala, “Müzisyenler ekonomik açıdan çok zor durumda kaldı. Ama diğer taraftan eve kapananlar sıkılınca yeni hobiler edinmeye başladı. Enstrüman satışlarında ciddi bir artış yaşandı. Satışlarımız eskisine oranla 3 katına çıktı” diyor. Müzisyenlerin mağduriyetine dikkat çeken Sala, “Müzisyenler profesyonel ürünler alıyor. Bizde o ürünlerin satışı çok aşağı düştü. Ama başlangıç seviye orta kalite satışlar uçtu. Biz hep hedef kitlemizi müzisyenler olarak belirlemiştik hep onlara odaklanmıştık. Şimdi tersi oldu” diye konuşuyor. Gelirini online satış yöntemiyle elde ettiğini söyleyen Sala, “Perakende mağazada müşteri gelmiyor bile. Ama bizim altyapı online üzerine olduğu için bu süreçte bir sıkıntı yaşamadık. Eskiden günde 3-4 müşteri geliyordu şimdi hiç gelmiyor” diyor. BİR SENE DAHA SÜRERSE SONUMUZ KÖTÜ Doremusic mağazasının yetkilisi Serhat Koyuncu, “Döviz kurlarının yüksekliğini ve vergilerin ekstra artması ulaşılabilmeyi daha zorlu bir pozisyona soktu. Ama eve kapanan insanlar yeni hobilere yöneldi. Biz müzisyenleri kaybedip müzikle uğraşmak isteyip vakti olmayan, eve kapanan kişilerden müşteriler kazandık” diyor. İlk kapanma döneminde internet satışlarında çok büyük bir artış olduğunu söyleyen Koyuncu, sürecin devam etmesinin büyük zararlar doğuracağına dikkat çekiyor. Koyuncu, “Pandeminin başlangıcıyla şu anki cirolarda fark olmaya başladı. Orada da bir doyum noktasına ulaşıyor. Bir sene daha devam ederse sonumuz kötü olacak. İnsanların etkileşim içinde olması gerekiyor ki motive olabilsin” diyor. KAFA DAĞITMAK İÇİN MÜZİĞE SIĞINDILAR Caz müzisyeni Ceyda Özbaşarel, geçimini piyano dersleri vererek sağlıyor. Bu süreçte konserden gelir elde edemeyen Özbaşarel, maddi manevi sıkıntılar çektiğini aktarıyor. Pandemi sürecinde yaşadıklarını ise şöyle anlatıyor müzisyen: “Pandemiden önce ders verdiğim öğrencilerin bir kısmıyla devam edemedik. Buna rağmen yakın oturanlardan hızlıca öğrenci buldum. Bu öğrencilerden 2-3 tanesi yetişkin. Sanırım insanlar kafalarını dağıtmak için müziğe sığınmaya başladılar. Piyano gerçekten kafa açan bir şey. Düşünmeye, zekâya iyi geliyor. Umarım pandemiden sonra da insanlar müziğe, müzik öğrenmeye ilgi duyarlar.” İnsanların yüz yüze dersi daha çok tercih ettiklerini söyleyen Özbaşarel, sözlerini “Bunu aynı zamanda bir sosyalleşme yöntemi olarak görüyorlar” diye sonlandırıyor. Devrimcinin siyahı beyazı olmaz
“Bir devrimciyi öldürebilirsin ama devrimi öldüremezsin!” diye bağırıyordu kürsüden Fred Hampton. Şikago'daki Kara Panter Partisi (BPP) Illinois şubesinin başkanı. Dinleyenler arasında Amerikan yerlileri, taşralı beyazlar, Porto Rikolular, siyah hareketin diğer örgüt liderleri ve üyeleri vardı. Dinleyiciler arasındaki bu çeşitlilikten, insanların birleşmesinden ve ondan öylesine korktular ki onu hapishaneye atmanın bile işe yaramayacağını düşündüler. Yoldaşları Küba’ya kaç dediler. Kaçmadı. Çünkü o, “Yaparken öleceğim şey için doğduğuma inanıyorum. İnsanlar için direnirken öleceğime inanıyorum.” demişti bir kere. Nitekim henüz 21 yaşındayken, yatağında uyurken, 8 aylık hamile eşinin gözlerinin önünde onu vurdular. 14 polis memuru, 99 el ateş etikleri evi kan gölüne çevirdi. Cümleye “O yaşasaydı” diye başladığımız devrimciler vardır ya, işte devrimci sosyalist Fred Hampton bu keşke cümlelerinin önemli öznelerindendi. FRED HAMPTON YILI Yahuda ve Siyah Mesih (Judas and the Black Messiah) benim için önemli bir film. Sebebi, milyonlarca insanın hayatını değiştirdiği gibi benimkini de genç yaşlarımda değiştiren Fred Hampton ile ilgili olması. Çok ilginçtir ki, bu isimle bu sene üçüncü kez karşılaştım ve ondan bahsedeceğim üçüncü yazı olacak. Bu karşılaşmalardan biri Oscar adayları arasında da yer alan Şikago Yedilisi'nin Yargılanması filminde oldu. Hatırlarsınız mahkeme salonunda, Kara Panterler’in kurucularından olan Bobby Seale’in hemen arkasında oturan kişiydi. Diğeri ise, Netflix'teki '13th' isimli belgesel hakkındaki yazımdan hatırlayanlarınız olacaktır. Bu mühim belgeseli izlemeden hiçbir beyazın, siyahların bugün neden öfkeli olduğu konusunda ahkâm kesmemesi gerektiğini söylemiş ve bugün hâlâ ciddiyetle devam eden #BlackLivesMatter direnişinin önemini daha iyi anlamak için belgeseli başlangıç noktası olarak tavsiye etmiştim. Aynı tavsiyeyi bu filmi izlemeden önce bir kez daha tekrarlıyorum. Seyircinin Hampton’ı tanımasını, filmi tanımlamak için elzem görüyorum. HAİN VE KAHRAMAN İLİŞKİSİ Filmi genel anlamıyla sevdim. Sinematografisi ve 1960’lara uygun mizanseni güçlüydü. Yazan ve yöneten Shaka King ile ilk bu filmde tanışmış oldum. Kendisi saygıyı hak eden bir iş ortaya koymuş ve filmde New York Üniversitesi Tisch Sanat Okulu’nun kendisine katmış olduğu estetik anlayışı film boyunca hissettim. Lakin senaryosunda yer alan, hain William O’Neal’ın (LaKeith Stanfield) karakterinin hem FBI hem de Fred Hampton ile ilişkisini basiretsiz buldum. O’Neal ve Hampton zıtlığı, Korkak Robert Ford'un Jesse James Suikastı filmindeki hain - kahraman ilişkisini aklıma getirdi. Bu filmde yönetmenin karakterleri derinlemesine ortaya çıkararak filmin atmosferini oluşturduğu yapıyı hatırladım. Yahuda ve Siyah Mesih filmi ise hain-kahraman ilişkisi açısından oldukça zayıftı, Scorsesevari hain-FBI katakullileri ile bir ritim de oluşturmamıştı. Arada kalmışlık ne yazık ki yönetmen Shaka King’in karakter bazlı gerilim bağlamında belli bir dil oluşturamamış olmasındandı. BİYOGRAFİK FİLM DEĞİL Yahuda ve Siyah Mesih, Fred Hampton’ın devrimciliğine odaklanmış olsa da, film hikâyesini, ihaneti asla unutulmayacak olan William O’Neal’ın hikâyesi ile birlikte anlatmış. Filmden Fred Hampton’ın biyografik hikâyesini beklemediğim için hayal kırıklığı yaşamadım. Bazıları bu duruma kızmış ama arkadaşlar, filmin isminden bile bu anlaşılıyordu aslında. Fred Hampton’ı canlandıran oyuncu, Get Out isimli sevilen gerilim filminden tanıdığımız Daniel Kaluuya. Fred’i oynaması gereken kişi bana göre kesinlikle Daveed Diggs idi ama şanslı kişi Daniel Kaluuya olmuş. Gerçi Daniel Kaluuya, Fred Hampton karakteri için kullandığı vücut dili çok iyi çözümlemiş ve Fred’in doğuştan sahip olduğu o sakin doğası, yıkılmaz duruşunu çok iyi yansıtmış. Konuşma yaparken birdenbire bambaşka bir özgür ruha atlamasını ise oyuncu çok iyi vermişti. İki başrol olarak değerlendirilen Kaluuya ve Stanfield, Oscar’larda En İyi Yardımcı Oyuncu kategorisinde adaylar arasına alındı ve bana kalırsa ödülün sahibi Daniel Kaluuya olacaktır. Biliyorsunuz Oscar Ödülleri gecesine oldukça az kaldı. Yahuda ve Siyah Mesih dışındaki, En İyi Film kategorisinin aday filmlerinden Şikago Yedilisi'nin Yargılanması, Mank, Nomadland ve Yetenekli Genç Kadın’ı yazmıştım. İsterseniz onlara da bir göz gezdirin. Sanatçı Genco Erkal, 'Cumhurbaşkanına hakaret'ten ifadeye çağrıldı
Yediden Yetmişe yeni sayısıyla raflarda
LeMan'dan '128 milyar dolar nerede' kapağı
Erkan Oğur konuştu: İçimin bir köşesi cız etmişti; bu benim hatam, hatasız bir insan gösterin
Cumhurbaşkanlığı Sözcüsü İbrahim Kalın'ın seslendirdiği türküde kopuz çaldığı için eleştirilen müzisyen Erkan Oğur, hakkında süren tartışma üzerine açıklamalarda bulundu. Independent Türkçe’nin sorularını yanıtlayan Erkan Oğur, “Çalışmaya katıldığınız için bir eleştiri bekliyor muydunuz?” sorusuna, “İçimin bir köşesi cız etmişti, benim ne işim var diye. Belki benim de hatam olmuş olabilir, böyle bir şeyi kabul etmek” yanıtını verdi. Oğur’un yaptığı açıklamalardan bazı bölümler şöyle: İbrahim Kalın, çalmanız için ricacı oldu mu? Kendisi de aradı, ricacı oldu. 'Çalarsam mutlu olacağını' söyledi. Ben de 'Benim için bağlama çalıp, halk müziği seven İbrahimsiniz. Tabii ki çalarım' dedim. Ama çalan müzisyen arkadaşlar daha önce bilgiliydiler herhalde. Daha önce çalışma yapmışlar çünkü. Müzik hazırlanmış. Sağına soluna benim de bir şeyler çalmamı istediler. Ben de dokundum. Çalışmaya katıldığınız için bir eleştiri bekliyor muydunuz? İçimin bir köşesi cız etmişti, benim ne işim var diye. Belki benim de hatam olmuş olabilir, böyle bir şeyi kabul etmek. Ben sadece müzik tarafına baktığım için çalmakta pek sorun görmedim. İnsanlar başka taraflara çektiler. Beni tanımadıkları için. Ben bugünkü iktidarı, hükümeti politikaları nedeniyle tasvip eden biri değilim. Son eleştirileri nasıl değerlendiriyorsunuz? Benim Saray ve kendi menfaati için müzik yapan birisi olduğumu ifade edenler oldu. Tersine Saray'ın verdiği ödülü kabul etmemiştim. Cumhurbaşkanı Müzik Ödülü'nü kabul etmemiştim. Bazı kişiler sanatla, müzikle siyasetin farklı şeyler olduğunu söylerken bazıları da sanatın, müziğin içinde de siyasi tavır olacağını söyledi. Siz ne diyorsunuz bu konuda? Olabilir. Birçokları böyle düşünebilir. Düşüncelere saygım var. İnsan varlığı, siyaset konusunun içinde olmamazlık edememiştir. Kimi aktif, kimi pasif olarak siyasetle ilgilenir. Ben solcu, devrimci birisiyim. Yaşanan polemiğin ardından İbrahim Kalın sizi aradı mı? Çok üzüldüğünü belirten mesajlar aldım. Peki usta bir müzisyen olarak İbrahim Kalın'ın müzik yorumunu nasıl buldunuz? Güzel, tok bir sesi var. Bağlamasını güzel çalıyor, deyişler söylüyor. Halk müziğini seven birisi olduğunu sezdiğim için bu işe eşliği kabul ettim. Sanırım bu benim hatam idi. Hatasız bir insan gösterin. Yoksa konumuyla, yaptığı işlerle, bulunduğu pozisyonla alakam yok. Elinde bağlamayla yürüyen ve halk müziğini seven biri benim için. Ben siyasetçi değilim. Müziğim siyaset üstüdür. Kendi felsefesini içerir. O da ses ve sessizlik oluşmaktadır. Şu an ses bölümündeyim. Bu demek değil ki ben apolitik birisiyim. Devrimci bir tarafım var. Tırnaklarımızla buraya geldik. Kalın'ın seslendirdiği türküye eşlik etmeniz nedeniyle gelen eleştirilerde en çok sizi ne üzdü? Bodrum'un Gümüşlük Köyü'nde açmaya çalıştığım müzik okuluyla ilişkilendirilmesi beni fazlasıyla üzdü. Herhangi bir maddi beklenti karşılığında eşlik etmedim, böyle bir tarzım da yok. Beni rahatsız eden okul meselesinde insanların bilip bilmeden bir şeyler söylemesi. Derslerin verildiği yer, köyün eski okulu. Terkedilmiş, virane haldeydi. Burası bugün CHP belediyesine ait bir sanat merkezi olarak faaliyet gösteriyor. Ben oranın kiracısıyım. Benim ne malım ne başka bir şeyim. Borç içinde bir şeyler yapmaya çalışıyorum. Orada eğitim yapıyoruz ancak zaten pandemi koşullarında da fazla bir şey yapılamıyor. Pandemi öncesinden beri sahne ve konser çalışmalarını bırakmıştım. Okul ve eğitim işine yönelmiştim. Kendi bestelerimi yapıyorum. Bazen film müziği teklifleri geliyor onları değerlendiriyorum. Son süreçleri böyle geçiriyorum. İkiye On Kala: Instagram için şarkı yapıyorlar
Öykü Özfırat Uğur Uras Ustaoğlu’nun kişisel projesi İkiye On kala, kısa sürede dinleyicinin ilgisini çekmeyi başardı. ‘Kafamda Kentsel Dönüşümler’ şarkısı ile YouTube’ta 90 milyonun üzerinde dinlenmeye ulaşan İkiye On Kala, şimdi yeni şarkısı ‘Bana Gel Deme’ ile müzikseverlerle buluştu. İkiye On Kala’nın yeni şarkısını ve müziğini Uğur Uras Müzisyen ile konuştuk.  İkiye On Kala’nın serüveniyle başladık sohbetimize. Müzisyen, 2014 yılında İzmir’de İkiye On Kala adıyla yaklaşık bir buçuk yılda 11 şarkı yayımladığını anlattı. 2015 yılında ise müzik grubu olma yolunda bir adım attıklarını söyleyen müzisyen “İstanbul’a taşınınca konser vermek için bir araya geldiğimiz müzisyenlerle kolektif çalışma sürecine giriştik” dedi. Ancak müzisyen, en nihayetinde yalnız çalışmayı sevmesi ve şarkı yaratım sürecini kolektif bir çalışmaya dönüştürememesi nedeniyle 2019 yılı başında yeniden tek başına üretmeye başlamış. Sözü yeni single çalışması ‘Bana Gel Deme’ şarkısına getiriyoruz. Müzisyen, şarkının ortaya çıkışı ve klip sürecini şöyle anlatıyor: “Şarkının yazılması ve klibin çekilmesi çok uzun sürdü. Tam olarak kafamdaki şeyi yansıtmak için çok çalıştık. Zorlu ama keyifli bir süreçti ve yeni birçok şey öğretti bana. Sonunda başarılı bir çalışmanın çıkması, tüm bu sürecin içinde olan herkes adına mutluluk verici diye düşünüyorum.”  ŞEHİR HAYATININ TRAVMALARI  Milyonlarca dinlenmeye ulaşan ‘Kafamda Kentsel Dönüşümler’ şarkısından hareketle müzisyene şarkılarında nelerden ilham aldığını soruyoruz. Müzisyen “Şehir hayatında devinimin son derece şuursuz ve hızlı olmasının, bizlerde büyük travmalar yarattığını düşünüyorum. Bu karmaşa bir yandan da ilgimi çekiyor ve izlemeyi, içinde bulunmayı seviyorum. Karmaşaya olan bu ilgi de sanırım zihnimde yeni birleşimler gerçekleştiriyor ve böyle şarkılar ortaya çıkıyor” diye konuşuyor.  Şehirlerin müziğine olan etkisini ise “Muhakkak yaşadığımız ortam, fikirlerimize ve ifade biçimlerimize etki ediyor. İzmir’de yazdığım şarkıların çok daha sakin olması, İstanbul’da yazdığım şarkıların daha dinamik metinlere ve altyapılara sahip olması sanırım bu durumu açıklıyor” sözleriyle ifade ediyor müzisyen.  YAPIMCILAR MUSLUĞUN BAŞINDA  Müzik sektörüne dair bazı eleştirileri olduğunu söyleyen müzisyen, kalitenin gitgide düşmesinden yakınıyor. Müzisyen, sıkıntıları şöyle sıralıyor: “Bu sıralar yapımcılar yeni düzene ayak uydurmak için dağıtımcı/komisyoncu pozisyona geçmeye başlamış durumdalar. Bağımsız müzisyenlerin ellerindeki şarkıları dünkü yapım vaatleriyle alıp dağıtım yapmaya çalışıyorlar. Burada söyledikleri komisyon görece küçük olsa da musluğun başına oturup aslında söylediklerinin dışında çok daha yüksek komisyonlar alıyorlar. Tabii bunu bizler fark edemiyoruz. Diğer yandan da müzisyenler etkileşim çılgınlığına kapılmış durumdalar ve neredeyse her hafta şarkı yayımlıyorlar. Müzik artık bir sosyal medya postu oldu. Bu gidişle daha kötüsünü de göreceğiz. Müzikalite, şarkı sözleri, aranjman… Bunlar artık hiç önemsenmeyen konular. Tüm mesele yeni bir şarkı daha yapmak ve etkileşim almak…”  Pandemi sürecinin başlarında motivasyonunu yitirdiğini söyleyen müzisyen, sonrasında kendini toparladığını ve bol bol ürettiğini anlatıyor. Bir an önce sağlıklı günlere dönmeyi ümit ettiğini aktaran müzisyen, sözlerini “Sonrasında birçok konser vermek ve dinleyici ile aramızdaki bağı yeniden alevlendirmek istiyorum ve kafamdaki şarkıları gerçekleştirmek istiyorum” diye sonlandırıyor. Kusura bakma hocam…
Erkan Oğur’u çok severim. Onun hakkında olumsuz bir cümle kurmayı aklımın köşesinden bile geçirmem. O hepimizin -bizim kuşaktan söz ediyorum- hocasıdır.  O bana göre müzisyenliğinin ötesinde bambaşka biridir. Müzisyenliği buz dağının sadece görünen bir yüzüdür. Bir derviştir o. Az konuşur, az harcar, az yer, az içer. Bu cümle çok iddialı gibi görünse de az yaşar.  Erkan Oğur’la dostluk kurmak zordur. Bütün şartlar yerinde olsa bile zordur zira Erkan kapalıdır, ketumdur. Sanki birilerimizden ona -daha doğrusu müziğine- bir zarar gelecekmişçesine korunaklıdır. Konuşmayı sevmez, fazla hareket etmeyi sevmez, inanılmaz gitar partileri bile çalsa bir köy kahvesinde bir tabure üstünde çay içer gibidir. En tiz notaları söylerken bile konuşur gibidir Erkan Hoca. Onu çok seversiniz ama karşılık bulamazsınız. Bunu kasıtlı olarak yapmaz. Sevgi doludur ama bunu göstermenin zayıflık olacağını düşünür sanki. Onun da zaafları vardır hepimiz gibi. Ki bu normaldir de.  BELKİ BU ÇIRAĞINA KULAK VERİR…  Ben ondan çok şey öğrendim. Gölköy’de Melek ablanın pansiyonundaki mandalina ağaçlarının altında gitar çalarken toprağa dokunmayı, Mavi’de 80’li yıllarda kendi ürettiği gitarlarla müziğimizi daha yukarılara taşırken alçakgönüllü olmayı, az konuşup çok şey anlatmayı… Daha bir sürü şey. Ben usta-çırak ilişkisini çok önemserim. Erkan’ın bir enstrüman çalmada çırağı bile olamayacağımı da biliyorum. Ama belki Erkan bu yazdıklarımı okur ve de kendisinden birkaç yaş ufak bu çırağına kulak verir…  Erkan hocam seni tanıdığımı düşünüyorum ama İbrahim Kalın’ı hiç tanımıyorum. Kendisini sadece Cumhurbaşkanlığı sözcülüğü yaptığı dönemlerden televizyonlardaki hiç gülmeyen görüntülerinden ve konuşmalarından hatırlıyorum.  Yazdığı kitaplar var. Müziği seviyor. Bağlama çalıyor, beste yapıyor. Arif Sağ’ın öğrencisi. Türk Halk Müziği’ne gönül vermiş bir siyaset adamı. Aydın demek içimden gelmiyor ama en azından temsil ettiği siyasi partinin ve siyasi görüşün temsilcileriyle kıyaslandığında güzel sanatlara meraklı kültürlü biri. Ama bu olumlu özellikleri yaklaşık 20 senedir ülkeyi kaosa ve kutuplaşmaya sürükleyen bir iktidarın da en önemli isimlerinden biri olmasını engellemiyor. Bunlar benim kişisel görüşlerim de değil.  İnternette bir arama yaparsan ülkenin yolsuzluktaki yükselişini, kadına şiddet, çocuk istismarı, çevre katliamı, demokrasi ve insan hakları ihlallerinde ilk sıralarda yer aldığını göreceksin. Sen de ben de biliyoruz ki yaşamak sadece nefes alıp vermek değil ki.  Bizler özgürlük hissiyatı olmadan şarkılar, sözler yazamıyoruz hocam.  İKTİDARIN SÖZCÜSÜNE DESTEK NİYE?  İbrahim Kalın belki de bütün iyi niyetine, müzisyen kimliğine rağmen ne yazık ki bir anlayışı temsil ediyor. Muhafazakâr ve tek adam rejimini savunan anti demokratik bir anlayışı. Kendisi -aslında- böyle düşünmüyor deme şansımız ya da lüksümüz yok. Ona bir destek sağlamanın da.  Senin de benim de kız çocuklarımız var. İstanbul Sözleşmesi’ni oy birliğiyle kabul edip yıllar sonra da iptal eden bir iktidarın sözcülüğünü yapan bu isme bu müzikal destek niye?  Müziğin hayatındaki yerini iyi bilen insanlardanım. Demokrasi anlayışını da bir bütün olarak yaşama karşı saygılı duruşunu da. Ama hiç düşünmedin mi şimdi o güzelim Gümüşlük’teki müzik okulun bundan etkilenmeyecek mi? Oraya çocuklarını gönderen anne babalar “nasıl yani” diye sormayacaklar mı? İnsanlar “bir kalemiz daha mı düştü” diye düşünmeyecekler mi?  Sevgili Erkan hocam, bu işler sadece iyi niyetle yürümüyor. Ben de kutuplaşmaya karşıyım ama bu iktidarın -Kültür Bakanlığı’nın desteği hariç- müzisyenleri kendi kaderine terk etmesi, bir yılı aşkın bir süredir konser ve performans salonlarının kapalı olması, düştükleri ekonomik kriz nedeniyle sayısı belli olmayan müzisyenin intiharı, seni mutsuz etmiyor mu? Eminim ki ediyordur. İbrahim Kalın - Erkan Oğur isminin bir şarkıda bile olsa yan yana gelmesi beni yaraladı hocam. Saygılarımla… ERKAN OĞUR'DAN AÇIKLAMA Erkan Oğur’la olan dostluğumu bilmeyenler yazdığım yazının kırk yıllık arkadaşlığımızı zedelemiş olduğunu düşünebilirler. Tabii ki öyle olmadı. Zira ben yazım yayınlanır yayınlanmaz kendisine gönderdim ve de “Hocam böyle bir şey yazdım başkasından duymuş olma” diye mesaj attım. Sonrasında konuştuk. Zaten yazımda da yazdığım gibi Erkan Oğur’u ne benim yazdığım yazı ya da herhangi birisiyle yaptığı müzikal birliktelik değiştirebilir. Ama birkaç noktayı açıklamamda fayda var. Erkan Oğur’un ağzından birkaç cümleyi buradan paylaşmak istiyorum. *Gümüşlük’teki müzik okulu Bodrum Belediyesi’nin binası ve ben borç içinde bir kiracıyım. Köy halkına, çocuklara ve gençlere müziği sevdirmek için böyle bir işe giriştim. Pandemi dönemi de resmen çökertti hepimizi. *İbrahim Kalın’a ise bundan bir buçuk sene önce halk müziğini seven, bağlama çalan, deyişler söyleyen birisi olarak salt müzik için bir şeyler çaldım. Düzenleme yapmadım. Yüzümün yumuşaklığı ve hayır demeyi pek beceremeyen karakterimin de bunda etkisi oldu. *Ben senin de çok iyi bildiğin gibi devrimci, solcu, Cumhurbaşkanlığı Müzik Ödülü’nü reddetmiş Erkan Oğur’um. Evet Erkan Oğur bunları söyledi. Beni en çok mutlu eden taraf da -bazı kesimlerin beklediği gibi- bu yazdıklarımın iki eski dostun ilişkisine zarar vermemesi oldu. Dönülmez akşamın ufku mu?
Asla geri dönmemek üzere çıkılan yolculuklar vardır. Yolculuk sona erdiğinde gemiler yakılır. Ateşe verilen, terk edilen yerdir aslında. Her terk edişte hep aynı işlem yinelenir ve her seferinde geriye dönen yıkımdır; aynı olanın durmadan geri gelişi. Bir de gemilerin yakılmadığı, sürekli gidilen ve geri dönülen yolculuklar vardır. Gidiş ve dönüş tekrarlandıkça sonunda aynı olan yerinden edilir: “Fark iki tekrar arasında yatar. Bu aynı zamanda tekrarın da iki fark arasında yattığı ve bir fark düzeninden diğerine geçmemize olanak sağladığı anlamına gelmez mi?” (Deleuze, Fark ve Tekrar, Norgunk). O halde bir fark düzeninden diğerine geçmemizi, farkın açığa çıkmasını sağlayan gidişli dönüşlü süreçler vardır ve bir de farkın bastırıldığı tek yönlü yıkıcı süreçler. Lewis Mumfod bu iki karşıt süreci tarım ve madencilik faaliyetleriyle açıklıyor: “Tarım insanın topraktan eksilttiğini bilinçli olarak toprağa geri vermesidir. Madencilik ise aksine yıkıcıdır, madenden ya da taş ocağından alınanlar tekrar yerine koyulamaz” (Bauman, Iskarta Hayatlar, Can). Tarım, gidişli dönüşlü bir yolculuğun, madencilik ise geri dönüşü olmayan, tek yönlü yıkıcı bir hareketin metaforudur. Kapitalist girişimler; doğaya içkin olan geri dönüşlerin kesintiye uğratıldığı, gemilerin yakıldığı tek yönlü hareketler. Sanattaki karşılığını Picasso dile getirmiştir: “Her yaratıcı hareket, öncesinde bir yıkımla başlar.” Her kapitalist girişim doğamızda onarılmaz yıkımlar yaratırken bizlere de yıkıntıların arasında Münir Nurettin’in o meşhur şarkısıyla hüzünlenmek düşer: “Dönülmez akşamın ufkundayız, vakit çok geç.” Oysa vakit asla geç değildir; kapitalistlerin aklına uyup gemilerinizi yakmadıysanız, dönüş yolculuğuna hazırlanabilirsiniz. Yaktıysanız, gemilerinizi yeni baştan inşa edebilirsiniz. Her iki durumda da yolculuğa çıkacağınız gemi, Theseus’un gemisidir. Yunan mitine göre, Girit’ten dönen Theseus’un gemisi Atina’da uzun süre saklanır. Zamanla geminin tahtaları çürüdükçe yenileriyle değiştirilir. Ve sonunda geminin değiştirilmedik hiçbir parçası kalmaz. Gemi hâlâ Theseus’un gemisi midir, yoksa başka bir gemi haline mi gelmiştir? Geri dönüş, hem gemi hem de yolcu için ontolojik bir sorundur. Gemiler bedenlerdir çünkü; onların da omurgaları ve kaburgaları vardır. BEDENİN YOLCULUĞU Budist bir metinde anlatılan yolcunun alegorik öyküsünde beden, Theseus’un Gemisi ile yer değiştirir. Öyküye göre uzak diyarlara yolculuk eden bir adam geceyi geçirmek üzere metruk bir eve sığınır. Geceyarısı elinde bir cesetle dev bir canavar girer eve ve cesedi adamın yanına bırakır. Çok geçmeden, bu devin peşine düşmüş başka bir dev gelir. Ve iki dev ceset konusunda tartışmaya başlar; her ikisi de cesedin kendisine ait olduğunu iddia etmektedir. Sonunda eve sığınmış adama dönüp hakemlik yapmasını isterler. Adam çaresizce doğruyu söyler, cesedi ilk dev getirmiştir. Öfkelenen ikinci dev adamın bir kolunu koparır. Birinci dev karşılık olarak cesetten bir kol kopararak adama yapıştırır. Koparma ve yapıştırma işlemi tekrar eder ve sonunda adamın bedeni tamamen değişir (Ananthaswamy, Ya Ben Yoksam? YKY). Yolcunun bedeni hala kendisine mi aittir? Koparmalar ve yapıştırmalar, gidişler ve dönüşlerle fark açığa çıkmış, yolcunun bedeni başkalaşmıştır. KEDER KÖRLEŞTİRİR Mumford’un tanımıyla tarım, insanın topraktan eksilttiğini toprağa geri verdiği gidişli dönüşlü bir süreç. Eksiltme ve geri verme işlemi hem Theseus’un Gemisi’nde hem yolcunun bedeninde gerçekleşmiş; parça değişimleri tekrarlandıkça sonunda bedenler değişmiştir. Oysa yıkımlarla beslenen despot, bizleri her seferinde dönülmez akşamın ufkuyla baş başa bırakarak kedere gömülmemizi istiyor. Keder körleştirir. Kederden sıyrılıp da ufka baktığınızda, ufkun dönülebilir olduğunu ve akşamın da son olmadığını fark edeceksiniz. Yeryüzü yuvarlaktır. Ufuk bir yıkım çizgisi değil, aksine yolculuğa sürekli davettir; sürekli kaçan ve kovalandıkça terk edilen yere geri dönülen bitimsiz bir eksiltme ve geri verme hareketi. Bir yerden ayrıldığımızda biz eksiliriz ve tekrar o yere geldiğimizde biz geri veriliriz. Gemiler, bedenler ve yerler durmadan başkalaşırlar. Gelgelelim aynı olanın geri dönüşüne bel bağlamış despot hala yerinde. Çok tuhaf! Türkiye’de 'eşcinsel karakter' nedeniyle iptal ettirilen Netflix dizisi, İspanya’da çekiliyor
Netflix, İspanya’da gerçekleştirdiği bir etkinlikte If Only dizisinin bir İspanyol Netflix orijinal dizisi olarak hayata geçirileceğini duyurdu. Dizinin Türk ve İspanyol yaratıcıları, Ece Yörenç ve Irma Correa, birlikte Variety’e verdikleri röportajda bu heyecan verici projenin ilk detaylarını paylaştı. filmloverss'taki içeriğe göre Ece Yörenç tarafından yaratılan ve Irma Correa tarafından ekrana adapte edilecek dizinin başrolünde Megan Montaner yer alıyor. Dizinin yapımcılığını ise İspanya’dan Boomerang TV üstlenecek. If Only, Türk bir yaratıcının hikayesinin ilk kez Netflix aracılığıyla, başka bir ülkenin orijinal yapımı olması özelliğini taşıyor. Çekimleri 2021’de başlayacak dizinin yayın tarihi ise henüz netleşmedi. IF ONLY 30’lu yaşlardaki Emma, Nando ile olan 10 yıllık evliliği içinde kaybolmuş mutsuz bir kadındır. Şimdiki aklı olsa Nando’yla asla evlenmeyeceğinden emindir. Günün birinde Nando’ya romantizm ve heyecandan yoksun bir rutin içinde hapsolduğunu ve boşanmak istediğini söyler. Aynı gün beş yüz yılda bir gerçekleşen, bütün dünyanın izlediği bir ay tutulması yaşanmaktadır, tutulmanın etkisiyle zamanda oluşan bir hata Emma’yı 10 yıl öncesine, şimdiki aklıyla 20 yaşındaki bedenine geri götürür ve Emma için müthiş bir serüven başlar. Hayat ona, önündeki 10 yılda onu nelerin beklediğini bilmenin avantajı ile, kim olduğunu ve ne olmak istediğini yeniden ölçüp, tartması için bir şans daha vermiştir. NE OLMUŞTU? Hatırlanacağı üzere “Şimdiki Aklım Olsaydı” adlı dizinin çekimleri setin başlamasına bir gün kala iptal edilmişti. Olayın Kültür ve Turizm Bakanlığı ile ilgili perde arkasını anlatan Ece Yörenç “Bir gay karakter nedeniyle dizinin çekimlerine izin verilmediğini ve bunun ilerisi için çok korkutucu” olduğunu söylemişti. Daha sonra senaryoda değişikliğe gidilerek yeniden izin için Kültür ve Turizm Bakanlığı’na başvurulmuş ve izin alınmıştı. Ancak daha sonra Netflix yetkilileri ile RTÜK arasında yapılan bir toplantı sonrası Netflix dizinin çekimlerinin iptal edildiğini açıklamıştı. Şair Şükrü Erbaş’ı tacizle suçlamıştı; 'yalan söylediği için pişman olduğunu' açıklayarak özür diledi
Twitter'da 'Kültürsüz Ayrık Otu' mahlaslı hesabın sahibi, isminin ‘Fadime Öncü’ olduğunu belirterek, daha önce tacizle suçladığı şair Şükrü Erbaş'tan, yalan söylediği için pişman olduğunu açıklayarak özür diledi. Erbaş, 'Kültürsüz Ayrık Otu' isimli Twitter kullanıcısı hakkında dava açtığını hatırlatarak, "Zindana dönmüş beş ay. Yargılama sürecinin sonucu, bu 'özür' metni. Bildiğim şu ki öfkem hiç geçmeyecek" yorumunu yaptı. Erbaş, iddialar nedeniyle sosyal medyada tepki almıştı. "GERÇEKLE İLGİSİ YOK, SONRADAN DERİN PİŞMANLIK DUYDUM" T24'ün haberine göre, Kültürsüz Ayrık Otu' mahlaslı hesap 14 Nisan'da yaptığı paylaşımda, "Ben Twitter'daki kullanıcı adımla Fadime Öncü... 9 Aralık 2020'de Twitter hesabımdan yaptığım bir paylaşımda, onlarca kadından birisi de benim diyerek, Şükrü Erbaş tarafından evine davet edildiğimi, dolaylı olarak taciz edildiğimi yazdım. Bunun gerçekle ilgisi yoktur. Çocukluğumda yaşadığım taciz ve psikolojik sorunlar beni, insanların onuruyla oynayan çirkin, yıkıcı bir suçlama yapmaya götürmüştür. Sonradan derin pişmanlık duydum. İşlediğim suçu kabul ediyorum. Kamuoyu önünde özür diliyorum" ifadesini kullandı.   ŞÜKRÜ ERBAŞ: ZİNDANA DÖNMÜŞ BEŞ AY Şükrü Erbaş, özür metnini Instagram hesabından paylaşarak, "Benim sevgili arkadaşlarım... bir 'özür' metni paylaşıyorum. Twitter kullanmadığım için, Facebook sayfamı da Facebook kapattığı için çaresiz burada paylaşacağım. Bu kadın, aralık başında attığı bir tweette beni, kendisini eve çağırarak taciz etmekle suçlamıştı. Dava açmıştım. Zindana dönmüş beş ay. Yargılama sürecinin sonucu, bu 'özür' metni. Bildiğim şu ki öfkem hiç geçmeyecek. Bu çirkinliğe sizi muhatap ettiğim için özür dilerim." değerlendirmesini yaptı. Erbaş sosyal medyada da söz konusu iddialar nedeniyle tepki almıştı. İmamoğlu: Özel tiyatrolarımıza destek projesi başlatıyoruz
İstanbul Büyükşehir Belediye (İBB) Başkanı Ekrem İmamoğlu, pandemi nedeniyle kapalı olan özel tiyatrolara destek projesi başlatıldığını açıkladı. İmamoğlu, proje kapsamında tiyatro sanatçılarının başvuru yaparak sanatçıların, İBB'nin tahsis edeceği belirli açık alanlarda veya dijital mecralarda performanslarını sergileyebileceklerini ifade etti. İmamoğlu, açıklamasında şunları söyledi: "Sevgili İstanbullular, değerli tiyatro sanatçıları; İstanbul yüzyıllardır sanatın merkezi olmuş, yalnızca Türkiye'nin değil, dünyanın en önemli tiyatro festivalleri ve performansları şehrimizde hayat bulmuştur. Ancak pandemi nedeniyle uzunca bir süredir tiyatrolar seyircilerle buluşamıyor ve ne yazık ki tiyatro sanatçılarımız büyük zorluklar içinde yaşıyor. İstanbul Büyükşehir Belediyesi olarak salgın döneminde zor zamanlar geçiren özel tiyatrolarımıza önemli bir destek projesi başlatıyoruz." Tiyatroların salgın döneminde büyük zorluklar geçirdiğine dikkat çeken İmamoğlu, ''İstiyoruz ki, bu kadim şehirde perdeler kapanmasın. İstiyoruz ki, sanatçılarımız oyunlarını İstanbul Büyükşehir Belediyesi'nin tahsis edeceği güvenli alanlarda veya dijital mecralarda sergileyebilsin. Buna karşılık olarak da belediyemiz kendilerine destek olabilsin. Bu projeyle binlerce yıldır insan medeniyetinin önemli bir parçası olan tiyatroya destek olabilirsek, ne mutlu bize'' diye konuştu. İmamoğlu, tiyatroculara çağrıda bulunarak, ''Oyunlarını İstanbullularla paylaşmak isteyen değerli tiyatro sanatçılarımız, hemen sitemize girin ve kriterlerimize uygun şekilde başvurunuzu yapın. Güzel İstanbulumuzda alkış sesleri yeniden yükselsin. İster açık havada ister sanal mecrada" dedi. Pandemi sebebiyle zor günler geçiren tiyatrolara destek oluyoruz.  Bu kadim şehirde perdeler hiç kapanmasın istiyoruz.  Oyunlarını, İstanbullularla paylaşmak isteyen değerli tiyatro sanatçıları hemen başvurabilirler; https://t.co/rsgdC6bDmA pic.twitter.com/XKeSMAf9vd Netflix şovu, Byron Bay halkını ayaklandırdı: Bu programı istemiyoruz
Netflix’in bir süre önce tanıttığı Byron Baes isimli dizi, Avustralya’nın Byron Bay bölgesinde büyük tepki çekti. Dizide genç sosyal medya fenomenlerinin hayatlarının anlatıldığı açıklandı. Bölge halkı bu programın bölgeye zarar vereceğini açıklayarak imza kampanyası başlattı. Yetkililere gönderilen şikayet dilekçelerinde, “Bu program için izin vermeyin. Bu dizi burada çekilemez. Çekimlerin burada olması bu el değmemiş doğal güzelliklere zarar verecektir” açıklaması yapıldı. Hem yerel hem eyalet hem de federal yönetimlere gönderilen mektupta çekim ekibine verilen izinlerin geri alınması gerektiği belirtildi. İmza kampanyasına 4 binden fazla kişi destek oldu. Toplam 8 bölümün olacağı dizinin tanıtımını geçen hafta yapan Netflix tepkiler üzerine bir açıklama yapmadı. Netflix, 7 Nisan'da programın duyurusunu yapmıştı. ANNOUNCING #ByronBaes, a docu-soap series following a ‘feed’ of hot Instagrammers living their best lives, being their best selves, creating the best d̶r̶a̶m̶a̶ content. #nofilter guaranteed.⁣⁣  We can’t wait for you to meet our Baes!⁣⁣ pic.twitter.com/FV7TAevnza Kampanya metni için tıklayın BluTV iki gün ücretsiz
Müzisyen Evrencan Gündüz: Grammy’e adayım
Işıl Çalışkan Müziğe olan aşkı sahne enerjisinden okunan bir müzisyen Evrencan Gündüz. Onu çoğumuz ilk olarak müzisyen Asım Can Gündüz’ün oğlu olarak tanısak da kısa sürede müzisyen kimliğiyle göz doldurmayı başardı Gündüz. Uzun yıllar sokak müzisyenliği yapan müzisyen, sadece canlı performanslarıyla değil 2017’den bu yana yayınladığı şarkılarla da kendisine hatırı sayılır bir hayran kitlesi edindi. Şimdilerde ise yeni single çalışması Sen de İnanma ile gündemde. Yeni şarkısını fırsat bilerek Gündüz’ün müzik serüvenine kısa bir yolculuk gerçekleştirdik. Hazırsanız başlayalım… Müziğe sokak müzisyenliği ile başladınız. Sokakların ruhu müziğe nasıl bir anlam katıyor sizce? Sokaktan öğrendiklerim, elde ettiğim tüm tecrübeler şu an yaptığım müziğe de etki ediyor elbette. Zaten ben sokak ruhunu her zaman ateşlemeyi ve sokaklar ile haşır neşir olmayı, hatta bazen kaybolmayı seviyorum. Gerçek bir film sahnesi gibi, öğrenilecek çok şey var. Sizin müziğinizi dinleyen ya da dinleyecek olanlar o sokaklarda yaşıyor. Onları anlamak ve müziğinizle onlara iyi gelmek istiyorsanız, halkınızı tanımanız gerekir. Pandemiyle birlikte eve kapanmak zorunda kaldığımız şu günlerde sokaklar daha da anlamlı hale geldi. Sokaktan uzak olmak üretiminizi nasıl etkiledi? Harika etkiledi. Bazı müzisyenler bu kadar şanslı değildi, benim gibi gidecek köyleri ya da aileleri yoktu ve büyük şehirlerde mahsur kaldılar. Onların durumunu anlayabiliyorum. Fakat herkesin kaderini şekillendirmek kendi elinde. Ben geçen sürede yeni bir enstrüman çalmayı öğrendim ve yeni albümüme hazırlandım. Şu an evde gitar kaydediyorum. Evde kayıt işine baya girmiş durumdayım. 1 aydır İstanbul’dayım hatta. Evde daralıyorum bazen ama bir gezme turuna çıkarak dengeliyorum.  HER ŞEY DURDUYSA ZİHNİMİZ DURMADI YA  Bir yıldır konser veremiyorsunuz. Yeni single aracılığıyla özlem gidermek miydi amacınız? İstesem de maalesef gideremiyorum. Çünkü bildiğiniz üzere durumlar çok da iyiye gitmiyor. Her şey durdu diye hayallerimiz ve zihnimiz durmuyor ya… Ben de kaldığım yerden devam. Aynı Evrencan fakat farklı bir modeliyle dinleyenlerimi şaşırtmak istedim. Çok mutluyum ki daha çok şaşıracakları günler olacak. Ben heyecandan yanıyorum evde. Sen de İnanma’nın hikâyesi nedir? Âşık olmak, sevmek gibi kavramları daha yeni deneyimlediğim bir dönemden geçiyordum. 17 yaşımdaydım. Etrafımdaki aşk hikâyeleri, birbirini çok seven insanlar, sevip de bir türlü olduramayanlar, birbirlerine baktıkça içi gidenler ve benim gözlemleme fırsatı bulduğum o sevgiler, bana bu şarkıyı yazdırdı. Aslında ben bu şarkıyı yaşadıklarıma değil, yaşananlara yazdım. Ve yaşanılan her şeye hazır olması gereken bir kalbi anlattım. Birbirine bu kadar bağlı ve bu kadar çok seven iki insan, aslında farkında olmadan birbirlerine ne kadar zarar verebileceklerini anlatıyor Sen de İnanma. Aşk temasının müzikteki etkin rolünü neye bağlıyorsunuz? Sadece satsın diye yapılanları tabii ki sevmiyorum. Ama her insanın en az bir kere yaşadığı bu kutsal duyguyu binlerce farklı yansımayla farklı şarkılardan dinlemek de çok heyecanlandırıyor beni. Şimdi Gönül Dağında, Neredesin Sen’de de aşk var, Lenny Kravitz in Let Love Rule şarkısında da var... Bunun nedeni sanırım insanların aşkı tanımlama ya da kendi formlarıyla anlatma dertleri… Ama aşkın formları var tabi. Ben anneme de şarkı yazdım, ona olan aşkım bambaşka mesela. Keşke insanlar ileride gezegenimize olan, kendilerine olan, doğaya olan aşkları da anlattıkları şarkılar yapsalar. Herkes kendini çok seviyor belli ki, ama kimse bunu söyleyemiyor nedense. Kendinizi kariyerinizin neresinde görüyorsunuz? Yolculuğun hazırlık evresinin bittiğini ve dünyaya açılmama 1 sene kaldığını düşünüyorum. 20 yaşımdan beri kurduğum hayallerin 1 sene gerisindeyim. Ama şimdi hızlanırsam sanırım bir Grammy kazanabilirim ilerde. Kazanamasam da, bütün dünyada gittiği her yerde seyircisi olan bir sanatçı olmak en büyük hayalim. Bunun için söze olan bağımlılığın az olduğu algıların yaşadığı alanlarda müzik yapmam gerekiyor. Ben edebiyatçı değilim. Ben müziği başlı başına bir dil olarak kabul ediyorum. Ve benim kanalım müzik. Diyelim bu hayaller olmadı, o zaman ahşapla uğraşır ve çocuk yaparım. Arada da konser yaparım. Öyle yaşlanırım.  BABAM TAM BİR ZIRDELİYDİ  Babanız Asım Can Gündüz olmasaydı yine müzisyen olur muydunuz? Evet. Bunun cevabının evet olması da çok mutlu ediyor beni. Onu nasıl hatırlıyorsunuz? Onu beni gülmekten altıma kaçırtan adam olarak hatırlıyorum. Bu dünyada beni en çok güldüren kişi oydu. Dünyanın en neşeli ve komik adamı babamdı. Kalp krizi geçirdiği günün ertesi elinde serumuyla hastanede gezip şarkı söylüyordu. Adam tam bir zırdeliydi. Çok dolu dolu yaşadı. Rock star gibi gitti. Delikanlı ve şerefli bir insandı. Onun oğlu olmaktan gurur duyuyorum. Bir aydınlanmacının anıları…
Anı kitapları aynı zamanda yazarın yaşadığı çağın öyküsünü verir. Stefan Zweig savaş yıllarında, yabancı bir memlekette, elinde hiçbir yardımcı belge olmadan kaleme aldığı “Dünün Dünyası”na yazdığı önsözü şöyle bitirir: “Ey anılar, benim yerime sizler konuşun, dilediğinizi seçin ve karanlıklarda unutulup gitmeden, hayatın bir aynasını koyun ortaya.” Özdemir Nutku, geçtiğimiz günlerde yayımlanan iki ciltlik Suda Ayak İzleri’nde yaşamına ayna tutarken, aynı zamanda yaşadığı dönemin edebiyat, tiyatro ve kültür haritasını çıkartıyor. Böylece vefatından sonra bile olsa, hoş bir sadâ olan hayatından küçük parçaları, karanlıkta unutulmasına izin vermediği anılarını sunuyor bize. Ailesi, Robert Koleji’nde okuma serüveni, daha o yıllarda tiyatro etkinliklerinin içindeki halleri, DTCF İngiliz Dili’ndeki delifişek dönemini, 1938 marka Buick Roadmaster arabasıyla Avrupa’ya yaptığı yolculuğu, Mavi dergisinde şiire ölesiye bağlı olduğu zamanları, jazz piyanisti olarak Ankara’da adının duyurduğu günleri, AST içindeki heyecanı, Muhsin Ertuğrul, İ. Galip Arcan ve Hasan Ali Yücel’le tanışmasını, Almanya’daki öğrenciliğini, Alman rejisör Hilpert’le çalışmasını, dönüş yıllarında kendini DTCF Tiyatro Bölümü’nün ilk çekirdeği sayılabilecek Tiyatro Enstitüsü içinde bulmasını, pek çok kültür adamıyla yakınlığını, Amerika dönemini, oradaki öğretim üyeliğini elinin tersiyle itmesini, ülkesine döner dönmez Sıkıyönetim Mahkemesi’nce yargılanması, Ankara’daki son dönemini kimi zaman gülerek kimi zaman da gözleriniz dolarak okuyorsunuz. İkinci cilt ise daha çok Hülya Nutku’yla yaşam yolculuğuna çıkışı ve 9 Eylül Üniversitesi Güzel Sanatlar Fakültesi’nin kuruluşu ve gelişimi odaklı. Özdemir Nutku, hiç hocam olmasa da, verdiği eserlerle, onlarca kuramsal kitapla, çeviriyle, yüzlerce makaleyle, ödenekli tiyatrolarda yaptığı rejilerle hepimizin eğitmeni oldu. Dolayısıyla, akademiyle kısıtlanmış hocalık anlayışının dışına çıkan bir yol göstericiydi o. Okuldan mezun olur olmaz, yirmili yaşların başında girdiğim Devlet Tiyatrosu’nda Edebi Kurul Başkanı’ydı. O tarihten itibaren elimi tutan, çalışmalarımı takip eden, gönendiren, buruk bir duyguyla alt üst olduğum anlarda yüreklendirendi. Doğrusunu söylemek gerekirse, alanda yeni proje yapmak, üretmek için kolları sıvadığımda ona ve sevgili eşine danışmak ufkumun açılmasına, dünya tiyatrosunda benzer uygulamaların gelişkin örneklerini anlamama, fikirleriyle sistemli bir çalışma anlayışının kapısını aralamama yardımcı olurdu. Anı kitabında da belirttiği Oyun Yazarlığı Atölyesi için de düşüncelerimi açmış, ondan yardım almıştım. Özdemir Hoca müthiş bir diğerkâmlıkla kendinden genç araştırmacıları üretime kazandırmaya çalışırken, onlara yeni alanlar açmaktan geri durmazdı. Bu yönüyle “tekil” değil “çoğul” bir yapılanmanın aydınlamacısıydı. Oyun Yazarlığı Atölyesi için Hülya Nutku’yla onu Ankara’ya çağırmıştık. Atölye gününden bir gün önce gelip otele yerleşeceklerdi. Bir Pazar günüydü. Telefonum çaldı. Hülya Hoca, uçağı kaçırdıklarını söyledi. Nasıl telaşlandım, anlatamam. Ama Hülya Hoca çok sakindi. Arkadan Özdemir Hoca’nın kahkahası geliyordu. “Rahat ol!” dediler, “Taksiyle geliyoruz!” Kitapta bu anlatımı okuyunca yakın geçmişe gittim. Özdemir Nutku ve onun kuşağının pek çok eğitimcisinin zihninde hep cumhuriyetin onlara sunduğu derinlikli bir idealizm yatıyordu. Hiç durmadan çalışmak, üretmek, yeni kuşaklara uzanmak bu bakışın sonucuydu. Taksiyle Ankara’ya gelişlerinin ardında da bu bilinç vardı. Onun, anılarını yazarken, aynı zamanda geçmişiyle nasıl da ayrıntılı, yer yer de kendini yaralayıcı bir hesaplaşmaya girdiğinin tanığıyım. Bu nedenle Suda Ayak İzleri’nin ayrı bir anlamı var benim için. Bugüne kadar kaleme aldığı sayısız kitap ve çevirinin ardından son olarak anılarını kaleme alması bir döngüyü tamamlıyor. Bir Kızılderili atasözü, “İnsan adının son kez anıldığı gün ölür” der. Özdemir Hoca bizimle yaşamaya devam ediyor. MESAM’da iktidar oyunları
KÜLTÜR SANAT SERVİSİ Müzik eserleri sahiplerinin telif haklarını korumak üzere kurulan Türkiye Musiki Eseri Sahipleri Meslek Birliği (MESAM) bir süredir tartışmaların odağında. Bu kez 27 Nisan’da yapılması planlanan Genel Kurul toplantısı ile gündeme gelen MESAM üyeleri genel kurulun salgın dolayısıyla ertelenmesini talep ediyor. Uzun yıllar MESAM Yönetim Kurulu’nda yer alan usta isim Cahit Berkay yayınladığı mesajda, "Gece yarıları üyelere mesaj atarak pandemi döneminde insanları kahvaltıya çağıran arkadaşlarla aynı listede olmayacağım da kesin" diyerek MESAM yönetimine aday Recep Ergül'ün bir otelde MESAM üyelerini davet ettiği kahvaltıyı eleştirdi. Müzisyenler tepkisini Twitter paylaşımlarıyla gösterdi. Paylaşımlardan bazıları şöyle:  Erdal Erzincan: MESAM, böyle bir riskli dönemde kapalı alanda seçime gidiyor. Buna dur demek bütün MESAM üyelerinin görevi olmalıdır.  Metin Karataş: MESAM genel kuruluna “Mesam Demokrasi Grubu” ile yola devam diyoruz, bugüne kadar olduğu gibi kayyumcu zihniyetle mücadele edeceğiz.  Sabahat Akkiraz: Pandemi sürecinde yapılacak her toplantı, seçim, kalabalık oluşturacak her türlü etkinliğin ertelenmesini talep ediyoruz. Bu süreçte sorumluluk almayıp hayatları tehlikeye atanlar mı haklarımızı koruyacak!!!  Erdal Güney: Mesam genel kurulu öncesi geleneksel kahvaltı, mikro iktidar sevicisi zat tarafından pandemi koşullarında organize edilmiş. Toplum sağlığını düşünen üyelerin genel kurulun ertelenmesi talepleri de “seçilemeyecekler, o nedenle iptal istiyorlar” gıybetiyle yanıtlanmış...  Daha önce MESAM'a kayyum atanmıştı. Daha sonra 31 Mayıs 2018 tarihinde Genel Kurul yapılmış, bu seçimde yeniden aday olan usta sanatçı Arif Sağ ve ekibi seçimi kazanmıştı. MESAM üyesi, Orhan Gencebay’ın yeğeni ve manevi oğlu Recep Ergül, Genel Kurul’da 109 sahte üyenin oy kullandığı gerekçesiyle dava açmıştı. Görülen dava sonucunda Arif Sağ ve yönetimi görevden alınmıştı. Geç kalmışlık…
Covid nedeniyle ölenlere cenaze töreni yapılamıyor oluşu, Agamben gibi pek çok düşünür tarafından eleştirilmişti. Çünkü yas, daha çok toplumsal bir mesele öncelikle. Darian Leader, Freud’un yas tutmayı bireysel bir mesele olarak ele alışını eleştiriyordu; eğer yas tutma, toplumsallıktan arındırılırsa pek çok kişi için yas hiç gerçekleşmez. Yas tutmak, asla otomatik olarak gerçekleşen bir süreç değildir. Toplumsallıktan arındırılmış bir yas atıl, çözümlenmemiş, takılı kalacağımız ve bizi gizliden gizliye melankoliye sürükleyen bir sürece dönüşebilir. Agamben’in büyük bir tehlike olarak gördüğü, “hayatta kalmaktan başka ahlaki değeri olmayan” bir toplumda, yas tutma anlamsızlaşır. Darian Leader’ın ‘Depresyon’ adlı kitabında yazdığı gibi, “yas tutarken ölenler için kederleniriz, melankolideyse onlarla beraber ölürüz.” Bugünlerde çoğu kişiyi içine alan ‘geç kalmışlık hissi’nin arka planında, pandemiyle artık daha çok yüz yüze gelinen ölüm korkusu ve tutulamamış yas olduğu bir gerçek. ‘Geç kalmışlık hissi, yapmadan duramama, sosyal medya aracılığıyla başkalarının yaşamlarına özenerek kendine acıma ve hayatın dışında kalma endişeleriyle daha da artmış durumda. Karantina zamanlarında bu his katlanılır bir şeydi, çünkü herkes ya çalışıyor ya da evindeydi. Ama havalar güzelleşip pandemiye rağmen hayat yavaş yavaş akmaya başlayınca, bunaltı da artmaya başladı. Bunaltıya tahammülün azalması, değişen toplumsal koşullar ve umutsuzluğun derinleşmesiyle açıklanabilir. Sosyal gruplara bağlılığı azalan bireylerin kendilerini tükenmiş ve yalnız hissetmeleri kaçınılmaz; bir de buna siyasi ve ekonomik belirsizliklerin yükü de eklenince, depresyon bireysel olmaktan çok toplumsal bir meseleye dönüşmüş durumda. BirGün’de yer alan bir haberde (2 Ekim 2020), Avusturyalı, İngiliz ve Belçikalı uzmanların yürüttüğü bir çalışmada, pandemiyle birlikte depresyon vakalarının üç katına çıktığı yazıyordu.  BİR ENFEKSİYON OLARAK DEPRESYON  Depresyonla ilgili birbirinden çok farklı bakış açıları mevcut. Öncelikle, kısa süreli yaşanan depresif duygular için de depresyon denmesi ve medyada bu sözcüğün yanlış kullanımları, oldukça yanıltıcı olabiliyor. Depresyonun bakteriyel bir enfeksiyon gibi öncelikle biyolojik tedavi gerektirdiğine inanılan yaklaşım, ilaç endüstrisinin dayattığı bir durum gibi gözüküyor. Elbette, depresyonda ilaç tedavisi kaçınılmaz olabilir, ama insanı salt biyolojik bir varlığa indirgemek, sadece geçici süre semptomların ortadan kalkmasına neden olur, asıl derindeki sorunları çözmez. İnsanı bir ‘kaynak’ olarak gören, yeteneğine göre piyasada alınıp satılabilen bir ‘paket’ olarak değerlendiren yaklaşım için, ilaç ya da semptomların çabucak yok edildiği kısa süreli terapiler, oldukça rasyonel ve ekonomik olarak görülür.  BİR UYARI OLARAK DEPRESYON  Başka bir yaklaşıma göre ise depresyon bir uyarı, ne olmamız gerektiğini söyleyenlere bir karşı çıkış, bolluğun orta yerinde sefalet yaratan sistemin arızalandığını gösteren bir sonuç… Örneğin, Franco Bifo Berardi, ‘Gelecekten Sonra’da şöyle yazmıştı: “Depresyon, panik, mutsuzluk, anksiyete, korku, dehşet: Bunların her biri emeğin günümüzdeki halinin duygulanımsal koşullarıdır, bilişsel kapitalizmin ‘psiko- bombalarıdır’ ve doğal olarak her birinin kendine ait farmakoloji¬si mevcuttur.” İnsanlar, gerçekte kendilerini depresyona sokan şeyin ne olduğunu kavradıkça, sistem de değişiyor olacak. Doğayla iç içe yaşam sürmek isteyenlerin sayısı her geçen gün artıyor, toplumsal bağları yeniden kurmaya yönelik girişimler de…  Geç kalmışlık hissi, benliğin sürekli olarak güncelleştirilmesini dayatan sistemle, ölüm korkusuyla, toplumsal bağların zayıflaması ve yas tutulamamasıyla, depresyona neden olan çaresizliklerle, kışkırtılan arzularla, sınırsızlık yanılsamasıyla, haseti ortaya çıkaran sosyal medyayla ve daha pek çok şeyle ilgili… Durup içimize ve dışımıza sükunetle bakabilmeyi öğrendiğimizde, ‘yapmak’tan çok ‘olma’yı tercih ettiğimizde bize çok şey söyleyebilecek bir his… Celile Hanım’ın hayatı sahnede
Eda Köprü Yılmayan Celile Osmanlı’nın en güzel kadınlarından biridir. Saray ressamı Fausto Zonaro’dan dersler almış, Paris ve Roma’da resim eğitimi görmüştür. Yaşamı padişah hafiyeleri, Balkan çeteleri, İttihat ve Terakkicilerle geçer. Osmanlı’nın tanınan valilerinden Nâzım Paşa’nın oğlu Hikmet Bey ile evlenir. Bu evlilikten iki çocuğu olur. Biri büyük şair Nâzım Hikmet diğeri ise Samiye’dir. Celile’nin kayınpederi Nâzım Paşa’yla arası çok iyidir ancak eşiyle, kayınpederiyle yaptığı sohbetlerin hiçbirini yapamaz. Evliliğinde mutsuzdur. Bir arkadaş toplantısında karşılaştığı Yahya Kemal’e gönlünü kaptırır. Onu o kadar çok sever ki adeta yeniden doğmuş gibidir. Eşinden boşanır, Yahya Kemal’le mabedi Büyükada’daki evi olur. Yahya Kemal, Celile için şu satırları kaleme alır:  Yollarda kalan gözlerimin nurunu yordum / Kimdir o, nasıldır diye rüzgârlara sordum / Hülyamı tutan bir büyü var onda diyordum / Gördüm: Dişi bir parsın ela gözleri vardı.  Kadıköy Halk Tiyatrosu izleyiciye; müzikle, şiirle, resimle bezenmiş tek kişilik bir performans sunuyor. Oyunu izledikten sonra Osman Balcıgil’in kaleme aldığı “Ela Gözlü Pars Celile” kitabını okudum. Kitapta pek çok ayrıntı var. Sahneye bunun bir kısmı taşınmış. Oyunun yazarı ve yönetmeni Ali Yalçıner. Celile karakterine ise Ayşegül Yalçıner hayat veriyor.  Celile’nin Galata Köprüsü’nde açtığı pankarttaki el yazısıyla sahnedeki pankartta okunan yazı birebir aynı. Bir kadının gelgitleri, anne olarak yaşadıkları sahneye iyi aktarılıyor. Ancak oyuncunun sürekli kamerayı takip etmesinden rahatsızlık duyduğumu belirtmeliyim. Yönetmen oyuncuyu takip etse duygular ekrana daha iyi yansıtılırdı diye düşünüyorum. Salgınla ekrana taşınan tiyatronun zaten ruhuna aykırı bir durum yaşanırken bir de oyuncunun kameraları takibi izleyiciyi tiyatro oyunu izlediği hissinden uzaklaştırıyor.  MEÇHULE GİDEN GEMİ  Celile’nin Yahya Kemal’le olan aşkını oğlu Nâzım öğrenir. Aynı zamanda Yahya Kemal, Nâzım’ın Bahriye Mektebi’nden öğretmenidir. Mektebin haşarı öğrencilerinden Necip Fazıl bir gün öğretmeni Yahya Kemal sınıfa girer girmez ayağa kalkmış “Kibrit suyu içerek intihar ettiğinizi duyduk, bu duruma çok üzüldük” diyerek hocanın acısıyla dalga geçmiştir. Bu, disipliniyle ünlü Bahriye Mektebi için kabul edilemez bir durumdur. Ceza alır, cezasının adı ‘kodes’ olan tahta bir dolaba kitlenmektir. Nâzım ise annesine tepkilidir, ona bir şey diyemez.  Osman Balcıgil kitabında Celile ve Yahya Kemal’in özelliklerini şöyle anlatır: “Celile ne kadar cesur, boyun eğmez ve aldırmazsa, Kemal o kadar korkak, yelkenleri suya indiren, çevrenin ne dediğini fazlasıyla önemseyen bir kişiliğe sahiptir.” Âşık olduğu kadından kopmayı göze alır. Pek çoğumuzun anımsayacağı, Hümeyra tarafından seslendirilen Sessiz Gemi şiirini yazar.  Artık demir alma günü gelmişse zamandan / Meçhule giden bir gemi kalkar bu limandan / Hiç yolcusu yokmuş gibi sessizce alır yol / Sallanmaz o kalkışta ne mendil ne de bir kol.  Rıhtımda kalanlar bu seyahatten elemli / Günlerce siyah ufka bakar gözleri nemli / Biçare gönüller! Ne giden son gemidir bu! / Hicranlı hayatın ne de son matemidir bu!  Dünyada sevilmiş ve seven nafile bekler / Bilmez ki giden sevgililer dönmeyecekler / Birçok gidenin her biri memnun ki yerinden / Birçok seneler geçti, dönen yok seferinden.  Nâzım Hikmet, Yahya Kemal’den dersler de alır. Ancak annesiyle olan yakınlığını öğrenince öğretmenine soğuk davranır, ceketinin cebine bir not bırakır. Notta “Muallimim olarak girdiğiniz bu eve, babam olarak giremeyeceksiniz” yazılıdır.  Yahya Kemal sevdiği kadına ‘Sessiz Gemi’ şiiriyle veda eder. Celile bu acıya dayanamaz ve tek yön bir bilet alarak Paris’e gider. Artık resmine odaklanma zamanı gelmiştir. Celile’yi canlandıran Ayşegül Yalçıner, Sessiz Gemi’yi de başarılı bir şekilde seslendiriyor. Oyun kitabın kurgusunda olduğu gibi Celile’nin yaşamı ve bir yandan da oğlunu ölüm orucundan kurtarmak için Galata Köprüsü’nde planladığı hazırlıkla geçiyor.  Biyografi okumayı sevenler için hem kitabı hem de oyunu izlemelerini öneririm. Hem Osmanlı’nın önemli kadın ressamı Celile’nin farklı yönlerini tanımış olacaklar hem de Nâzım Hikmet ve Yahya Kemal’in yaşamları, o dönemin siyasi ortamına ilişkin bilgi sahibi olacaksınız. İbrahim Kalın'ın türküsünün düzenlemesini Erkan Oğur yaptı
Tuvallerin dijitalleştiği sergi
Ressam Gizem Renklidağ analog ve dijital teknikleri bir araya getirdiği TECHNÊ isimli sergisi ile İstanbul’da başladığı yolculuğuna, İzmir’de devam ediyor. Sergi, sanatseverleri tuvallerin teknoloji ile dönüşüp dijitalleştiği, hareketlendiği, sese-müziğe dönüştüğü benzersiz bir deneyime davet ediyor. Renklidağ’ın kendi geliştirdiği “FISPIS” tekniği ile hayata geçirdiği eserler, dijital sanatçıların kolektif üretimleriyle süreç içinde gelişerek büyüyor. Tuval resimlerine bambaşka formlar ve boyutlar kazandıran sanatçılar, resim sanatını dijital tekniklerle dönüştürerek birçok farklı performans ve deneyim tasarlıyor. Eserler Ahmet Said Kaplan, Ender Diril, Merve Özgören, Süleyman Yılmaz gibi isimlerin katkılarıyla oluşturuldu. TECHNÊ, alışılmışın dışında çok katmanlı bir sanat deneyimi yaşamak isteyenleri, interaktif, hareketli ve eğlenceli dünyalara götürüyor. Renklidağ ve N. Cihan Çankaya’nın küratörlüğündeki sergi 15 Nisan Dünya Sanat Günü’nde İzmir Büyükşehir Belediyesi Ahmed Adnan Saygun Sanat Merkezi’nde açılacak. 15 Mayıs’a kadar açık kalacak sergi, hafta içi 09.00-17.30 saatleri arasında gezilebilecek. Orhan Pamuk'tan 'Veba Geceleri' açıklaması: Atatürk'e saygısızlık yoktur
Yapı Kredi Yayınları, Orhan Pamuk'un 'Veba Geceleri' isimli romanında Mustafa Kemal Atatürk'ü küçük düşürücü ifadelerin yer aldığı iddiasını yalanladı. Açıklamada Orhan Pamuk'un görüşlerine de yer verildi. Pamuk, "Veba Geceleri'nde Atatürk'e hiçbir saygısızlık yoktur" dedi. Orhan Pamuk'un son romanı Veba Geceleri, Yapı Kredi Yayınları etiketiyle raflardaki yerini aldı. Romana ilişkin Mustafa Kemal Atatürk'ü küçük düşürücü ifadelerin yer aldığı iddia edildi. Yapı Kredi Yayınları, söz konusu iddiaya ilişkin sosyal medya hesabından bir açıklama yayımladı. "Bazı basın yayın organlarında ve sosyal medya hesaplarında yer alan, Orhan Pamuk'un Veba Geceleri romanında Atatürk'ü küçük düşürücü ifadelere dair iddia ve yorumların gerçeği yansıtmadığını kamuoyu ile paylaşmak isteriz" ifadelerine yer verilen açıklamada, "Yayınevimiz tarafından yayımlanan Orhan Pamuk'un Veba Geceleri romanında Atatürk'ü küçük düşürücü ifadelerin yer aldığına dair iddialar tamamen asılsızdı" denildi. "Veba geceleri kitabında yer alan Kolağası Kâmil karakteri, romanın geçtiği 'hayali' Minger adasının tüm vatandaşları tarafından bir halk kahramanı ve kurtarıcı olarak görülmektedir" ifadelerine yer verilen açıklamada, şunlar kaydedildi: "Yazarımız Orhan Pamuk yeni kitabı hakkında bu haber ve yorumlar üzerine 'Üzerinde beş yıldır çalıştığım Veba Geceleri'nde imparatorlukların küllerinden kurulan milli devletlerin kahraman kurucularına ve Atatürk'e hiçbir saygısızlık yoktur. Tam tersi, roman bu özgürlükçü ve kahraman önderlere saygı ve hayranlıkla yazılmıştır. Kitabı okuyanların göreceği gibi Kolağası Kâmil halkın sevdiği, her şeyiyle olumlu bir kahramandır' değerlendirmelerini kamuoyu ile paylaşmak istemiştir." Kamuoyuna duyuru: pic.twitter.com/eqsO1Uou46 Hürriyet Genel Yayın Yönetmeni Ahmet Hakan, "Orhan Pamuk romanında Atatürk’le alay mı ediyor?" başlıklı yazısında, "Küçükken kargaları kovalardı' detayına bile yer vererek Atatürk’le alay ettiğini tartışmasız hale getiren Orhan Pamuk’un niyeti ve amacı nedir?" ifadelerini kullanmıştı. Hakan, dün (12 Nisan) "Orhan Pamuk romanında Atatürk’le alay mı ediyor?" başlıklı yazısında şunları ifade etmişti: "Orhan Pamuk’un son romanı “Veba Geceleri” ile ilgili bir tartışma çıkmış durumda. İddiaya göre: Orhan Pamuk, romanında Atatürk’le alay ediyor! *İnceleme ve araştırmalarımın sonuçlarını aktarıyorum: “Veba Geceleri” romanında bir “Kolağası Kâmil” var. Kolağası Kâmil’in temel özellikleri şunlar: - Askeri okulu derece ile bitirmiş. - İnce bıyıklarını yukarı doğru tarayan yakışıklı genç bir subay. - Annesi ikinci kez evlendiği için ona kırgın. - Çocukken kargaları kovalamış. - Postane basıp telgraf sistemine el koymayı başarmış. - Rum bir eczacının amblemini taşıyan komik bir bayrağı sallayarak komutan olmuş. - En sonunda da Cumhurbaşkanı olmuş. Bütün bu tanımlamalara bakıp da... “Aaaa! Atatürk’ü anlatıyor” demeyecek biri çıkar mı acaba? Tabii ki çıkmaz. Şimdi esas soruyu soralım: Orhan Pamuk’un Atatürk’le uğraşmasının amacı ne acaba? Ne yapmak istiyor? - Çarşıyı mı karıştırmak istiyor? - Kitabına ilgiyi mi arttırmak istiyor? - Bir tür tersten pi-ar mı yapmak istiyor? - Yurtdışına bir mesaj mı vermek istiyor? - Atatürk sevgisinin yükselişe geçtiği şu süreçte bir nefret objesi haline mi gelmek istiyor? - İç pazardan tamamen çıkmak mı istiyor? - İkinci bir Nobel mi almak istiyor? Yoksa... Yoksa... Yoksa... Alacağı tepkileri öngörüp... Batı’ya “Burası işte böyle hoşgörüsüz bir ülke” mesajı vermek için tuzak mı kuruyor? “Küçükken kargaları kovalardı” detayına bile yer vererek Atatürk’le alay ettiğini tartışmasız hale getiren Orhan Pamuk’un niyeti ve amacı nedir? Genelde her şeyi çok hesaplı kitaplı olan Orhan Pamuk, neden Atatürk’e bulaşmayı tercih etti? Hangi hesap kitapla hareket etti? Valla ben bir sonuca ulaşamadım. Ulaşan varsa beri gelsin." Opera sanatçısı Erol Uras yaşamını yitirdi
Türkiye opera tarihinin en önemli tenorlarından Erol Uras dün hayatını kaybetti. T.C. Kültür ve Turizm Bakanlığı'nın sosyal medya hesabından yapılan açıklamada, "Opera tarihimizin en önemli tenorlarından Erol Uras''ın vefatını derin bir üzüntüyle öğrendik. Merhuma Allah'tan rahmet, ailesine ve sevenlerine sabır diliyoruz. Sanat camiamızın başı sağ olsun." ifadelerine yer verildi. EROL URAS KİMDİR? Türkiye'nin en önemli opera sanatçılarından biri olan Uras, 1962'de korist olarak İstanbul Şehir Operası'nda görev aldı ve ardından 1965'te solist oldu. Burada 1970'e kadar baş tenor olarak görevini sürdürdü. 1980'de Deutsche Oper Berlin'de söyleyen Uras, pek çok ünlü orkestra şefi ve ayrıca Leyla Gencer'le opera eğitimini sürdürdü. Hem yurtiçi hem de yurtdışında opera, resital, senfonik konser ve oratoryo performanslarında yer alan Erol Uras, Othello, Aida, Il Trovatore, André Chénier, Turandot, Carmen, Maça Kızı, Cavalleria Rusticana ve I Pagliacci gibi 30'u aşkın eserde başrol seslendirdi. Pek çok kayıt çalışmasına ve prömiyere imza atan tenor, İstanbul Devlet Operası'ndaki görevinden 2003'te emekli oldu ve İTÜ Türk Müziği Devlet Konservatuvarı Ses Eğitimi Bölümü'nde öğrenciler yetiştirdi. 93. Oscar Ödül Töreni'nde kazananlara ödüllerini verecek isimler belli oldu
Sinemanın "en"lerini belirleyecek 93. Oscar Ödül Töreni'nde kazananların isimlerini açıklayacak olan isimler arasında Harrison Ford, Brad Pitt, Halle Berry ve Reese Witherspoon var.  Oscar törenini düzenleyen yapım şirketinden dün yapılan açıklamada, bu isimlere Don Cheadle, Renee Zellweger, Regina King, Joaquin Phoenix, Rita Moreno, Laura Dern, Zendaya, Angela Bassett, Bryan Cranston, Marlee Matlin ve geçen yılın en iyi yönetmen ödülünün sahibi Bong Joon Ho da eşlik edecek. Corona virüs salgını nedeniyle, daha önce belirlenen tarihe göre iki ay ertelenen 93. Oscar Ödülleri töreni, 25 Nisan’da (Türkiye saatiyle 26 Nisan) Los Angeles’taki Union Station’da gerçekleştirilecek. Törenin yapılacağı salona sadece ödülleri sunacak ünlüler, adaylar ve onlara eşlik edecek kişiler yer alacak. Bugüne kadar seyircisiz ve uzaktan görüntülü bağlantı yoluyla yapılan ödül törenlerinin düşük reyting alması dikkate alınarak, prodüksiyon şirketinin önümüzdeki günlerde, Oscar töreniyle ilgili yeni sürprizler açıklaması bekleniyor. Aldığım ödül emekçiler için
Işıl ÇALIŞKAN Dile kolay tam 61 senedir izleyici karşısında sinema ve tiyatro oyuncusu Suna Selen. Yılların değiştiremediği en önemli şey ise usta oyuncunun heyecanı. İlmek ilmek işlediği emeğiyle “Gerçek bir sanatçı nasıl olmalı?” sorunun bir cevabı Suna Selen. Umutsuzluğun karşısındaki dimdik duruşuyla geldi bugünlere. Umudu yaşamından eksik etmeyen Selen, “Umut etmeyi bilmeyen, sanatçı olmasın” diyor.  Hayatı sahnesi gibi yaşayan sanatçı, kariyerine onlarca film, tiyatro ve dizi sığdırdı. Ve elbette birçok ödül. Selen en son İstanbul Kültür Sanat Vakfı’nın düzenlediği 40. İstanbul Film Festivali tarafından sinemaya gönül ve emek veren isimlere verilen Sinema Onur Ödülleri’nden birinin sahibi oldu. Bu ödülün kendisi için anlamının büyük olduğunu söyleyen sanatçı, “Çok mutlu oldum, onur duydum. Benim için büyük bir motivasyon kaynağı oldu” diye konuşuyor. Selen ile ödülü vesilesiyle bir söyleşi gerçekleştirdik. Koronavirüsle mücadelede günleriniz nasıl geçiyor? Ben de herkes gibi ‘maske-mesafe-hijyen’ kurallarına çok dikkat ediyorum. Pandemi süresince çalıştığım işlerde kurallara dikkat edildi. Periyodik olarak kontrol amaçlı testlerin uygulanması gibi önlemler de içimi rahatlattı. Ayrıca şimdi aşılarımı olduğum için içim daha da rahat. Hem tiyatro hem de sinema için büyük bir vurgun yarattı salgın. Sanatçılar ve sanat mekânları ekonomik olarak büyük zorluklar çekti. Yazık ki hâlâ bitmiş değil. Bu sürece dair sizin gözlemleriniz neler? Şartlar ve tehlikenin büyüklüğü dolayısıyla her sektör ekonomik olarak etkileniyor. Sanat dünyasında da seyircilerin bir araya gelmesi sağlık açısından tehlike yaratacağı için, özellikle canlı performanslar büyük ölçüde sekteye uğradı. Gazetelerden okuduğum kadarıyla beş müzisyen arkadaşımızın intihar etmesi çok içimi acıttı. Sinema ve dizi sektöründe ise aksaklıklara rağmen üretime devam ettik.  Peki umut görüyor musunuz ufukta sanatçılar için? Umut etmeyi bilmeyen, sanatçı olmasın derim. Aileniz sizin sanatçı olmanızı istememiş zamanında sanırım. O dönemde oyunculuktaki ısrarınızdan belliymiş mesleğe olan aşkınız… Sanatçı değil de ressam olmamı istemediler diyelim. Eğer oyuncu olmamı istemeselerdi, daha lise çağlarımda konservatuara göndermezlerdi. Ancak üniversitede akademinin resim bölümüne girince, aslında hukuk okumamı tercih ettiklerini, akademiye girmemden dolayı duydukları hayal kırıklığını açıkça ifade ettiler. Bunun üzerine hukuk fakültesine de gittim ama sonunda oyunculukta karar kıldım. Film festivallerinin çok sıkı takipçisi olduğunuz biliyoruz. Birçok festivalde size rastlamak mümkündü. İyi bir oyuncu olmak için iyi bir izleyici olmak ne kadar önemli? Film festivallerinde sinema dünyasının çok özel işlerine ulaşma şansına sahip oluyoruz. Oyuncular, yönetmenler ve senaristler için festivallerin bir nevi okul işlevi üstlendiğine inanıyorum. Hem kamera önünde hem de kamera arkasında çalışan herkes için iyi bir izleyici olmanın büyük katkı sağlayacağına inanıyorum.  GENÇLERDEN ÖĞRENECEĞİM ÇOK ŞEY VAR  Yeni nesil oyunculara önerileriniz var mı? Ben zaten günümüz işlerinde çalışan bir oyuncu olarak, kendimi yeni nesilden kopuk hissetmiyorum. Gözlem yapmaktan asla vazgeçmemeliyiz. Onların benden olduğu kadar, benim de onlardan öğreneceğim çok şey var. Film festivallerinin varlığı neden önemli sizce? Dünyayı dolaşıyorsunuz, birçok ülkenin filmlerini izliyorsunuz ve izleyerek öğrendiğiniz, o ülkelere ait gerçeklerin hiçbirini, turist olarak gitseniz öğrenemezsiniz. Ayrıca sinemada ticari şansı olmayan birçok nitelikli film izleme şansınız oluyor, bir kültür alışverişi gerçekleşiyor.  İstanbul Film Festivali’nde Onur Ödülü’ne layık görüldünüz. Bu ödülün sizin için anlamı nedir? Bunun benim için anlamı çok büyük. Çok mutlu oldum, onur duydum. Benim için büyük bir motivasyon kaynağı oldu. Festival komitesine çok teşekkür ederim.  İSTANBUL SÖZLEŞMESİ İÇİN HÂLÂ UMUDUM VAR Sinemaya emek vermiş isimlere veriliyor ödül. Emek kavramının sizde nasıl bir karşılığı var? Sinema kolektif bir iştir. Set işçisinden oyuncusuna, yönetmenine ve senaristine kadar hepimiz emekçiyiz. Bu ödülü bütün emekçiler adına alıyorum. Eski zamanlara dair en çok neyi özlüyorsunuz? Çocukluğumu özlüyorum. Büyükanneniz Fatma Aliye, Türk edebiyatının ilk kadın romancısı. Daha o zamanlar gizlice sultana karşı yazdığı romanını yollayıp, Amerika'da ödüller almış. Kadının dimdik durduğu bir aileden geliyorsunuz. İstanbul Sözleşmesi’nin feshedilmesine yorumunuz nedir? Sözleşmenin 80. maddesine göre, fesih akdinin yürürlüğe girmesi için gereken süre henüz dolmuş değil. Hâlâ belki vazgeçerler diye umudum var... *** Bu yılki 40. İstanbul Film Festivali Sinema Onur Ödülleri’nin sahipleri şöyle: • Tiyatro ve sinema oyuncusu Suna Selen • “Jet rejisör” lakaplı yönetmen Çetin İnanç • Tiyatro ve sinema oyuncusu Salih Güney ve • Ses sanatçısı, oyuncu ve dublaj sanatçısı Belkıs Özener Solunum güçlüğü çeken oyuncu Burak Sergen yoğun bakıma alındı
Oyuncu Burak Sergen, evinde rahatsızlanınca ambulansla hastaneye kaldırıldı. Solunum güçlüğü çeken 60 yaşında Sergen'e yapılan iki koronavirüs testi de negatif çıktı. AÇIKLAMA YAPILDI  Burak Sergen'in sosyal medya hesabından ise ünlü oyuncunun sağlık durumuyla ilgili açıklama yapıldı. Burak Sergen'in yoğun bakımda tedavi altına alındığı belirtilen açıklamada şu ifadelere yer verildi:  "Burak Bey'in iki covid testi de negatif çıkmıştır. Kendisi akciğerlerinde enfeksiyon olduğundan ve solunum güçlüğünden dolayı yoğun bakımda gözetim altındadır. Lütfen hassasiyet gösterip yanlış haberler paylaşmayınız. Dualarını eksik etmeyin. Sevgiler"  *** BURAK SERGEN KİMDİR? Burak Reis Sergen (d. 9 Şubat 1961; Ankara), Türk oyuncu. Sanatçı Semih Sergen'in oğlu ve Toprak Sergen'in ağabeyidir. 1984 yılında Ankara Devlet Konservatuvarı'ndan mezun olduktan sonra staj görevini Bursa Devlet Tiyatrosu'nda yaptı. Staj sonrası, Ankara Devlet Tiyatrosu'na tayin oldu. Hâlen Devlet Tiyatroları'ndaki görevine devam etmektedir. Devlet Tiyatroları'ndaki sanatçılık görevinin yanı sıra Ankara Devlet Tiyatrosu Müdür Yardımcılığı ve Müdürlüğünü yaptı. Konya Selçuk Üniversitesi ve Hacettepe Üniversitesi Ankara Devlet Konservatuvarı'nda öğretim görevlisi olarak çalıştı. Ayrıca, televizyon ve sinema filmlerinde oynadı. Sergen, Devlet Tiyatroları'ndaki görevinin yanı sıra, Tiyatrokare, Tiyatro Baykuş gibi özel tiyatrolarda da yönetmen ve oyuncu olarak çalışmalar yaptı. ROL ALDIĞI BAZI OYUNLAR • Richard: Aşk Halleri - Elf Yapım- 2017 • Ruki: Çingene Boksör - Deep Blue Ideas - 2015 • Adolf: Pip Utton - Bo Sahne - 2013 • Koca Sinan: Hakan Altıner/Fazıl Hayati Çorbacıoğlu - Tiyatro Kedi - 2011 • Vahşi Batı (oyun): Sam Shepard - Tiyatro Baykuş - 2011 • Neyzen (oyun): Tuncer Cücenoğlu - Tiyatrokare - 2001 • Katharina Blum'un Çiğnenen Onuru: Heinrich Böll - Ankara Devlet Tiyatrosu - 2001 • III. Richard (oyun): William Shakespeare - Ankara Devlet Tiyatrosu - 2001 • Geyikler Ve Lanetler: Murathan Mungan - Ankara Devlet Tiyatrosu - 1999 • Gılgameş: Zeynep Avcı - Ankara Devlet Tiyatrosu - 1996 • Budala (oyun): Fyodor Dostoyevski/Simon Gray - Ankara Devlet Tiyatrosu - 1995 • Patlat Bir Shakespeare : Semih Sergen - Ankara Devlet Tiyatrosu - 1993 • Yılın Kadını : Peter Stone - Ankara Devlet Tiyatrosu - 1993 • Hayvan Çiftliği: George Orwell - Ankara Devlet Tiyatrosu • Aşk Mektupları: Albert Ramsdell Gurney - Ankara Devlet Tiyatrosu - 1991 • Şeytan Çelmesi: Vaclav Havel - Ankara Devlet Tiyatrosu - 1990 • Begendiğiniz Gibi: William Shakespeare - Ankara Devlet Tiyatrosu - 1989 • İvona: Witold Gombrowicz - Ankara Devlet Tiyatrosu • Bir Kadın Bir Düş Bir Oyun: Alan Ayckbourn - Ankara Devlet Tiyatrosu - 1987 • Yıldırım Bayezid: Hidayet Sayın - Bursa Devlet Tiyatrosu - [986 • Sessizliğin İçinden: Mark Medoff - Ankara Devlet Tiyatrosu - 1984 YÖNETTİĞİ BAZI OYUNLAR • Anılar (Brighton Beach Anıları): Neil Simon - Trabzon Devlet Tiyatrosu - 2009 • Dört Mevsim: Arnold Wesker - Diyarbakır Devlet Tiyatrosu - 2003 • Polisin Müşterileri: Raymond Castands - Tiyatrokare - 2001 • Serseri Gönül: Eugene O'Neill - Ankara Devlet Tiyatrosu - 2000 • Anriko'nun Peşinde: Kubilay Tuncer - Ankara Devlet Tiyatrosu - 1994 • Memleketimden İnsan Manzaraları: Nâzım Hikmet ROL ALDIĞI BAZI SİNEMA FİLMLERİ • Sultanın Sırrı - 2010 - Derviş • Sultan Avrupa'da - 2009 - Sultan Abdülaziz • Mevlana Aşkı Dansı - 2008 - Şems-i Tebrizi • 120 - 2007 - Sermet Bey/Musa Çavuş • Dünyayı Kurtaran Adamın Oğlu - 2006 - Uga • Banyo - 2005 • Balans Ve Manevra - 2005 - Kamyoncu Ali • O da Beni Seviyor - 2002 - Necmettin • Hititler - 2002 - I. Şuppiluliuma • Fasulye - 1999 - Katil • Asansör - 1999 - Hastaneyi Basan Adam • Ağır Roman - 1997 - Arap Sado • İstanbul Kanatlarımın Altında - 1996 - IV. Murat ROL ALDIĞI TELEVİZYON FİLMLERİ • Deli Dumrul - 2007 - Deli Dumrul • Salur Kazan - 2007 - Salur Kazan • Salur Tutsak Düşünce - 2007 - Salur • Eğrek İle Seğrek - 2007 - Oba Beyi • Bamsı Beyrek - 2007 - Salur • Boğaçhan - 2007 • Bamsı Beyrek Neden Öldürüldü - 2007 • Uruz Tutsak Düşer - 2007 - Salur • Beybaba/ Koltuk - 2003 ROL ALDIĞI BAZI DİZİLER • Sadakatsiz - 2020- (Haluk Güçlü) • Eşkıya Dünyaya Hükümdar Olmaz - 2019-2020 - Feyyaz Meftun • Halka - 2019 - İlhan Tepeli • Çukur - 2017-2018 - Baykal/Beyefendi • Kara Sevda - 2015 - Galip Kozcuoğlu • Sen Benimsin - 2015 - Şimal Toprak • Kızılelma - 2014 - Süleyman Hekimoğlu • Aşk ve Ceza - 2010 - Beşir Ağa • Zoraki Başkan - 2009 - Reis • Derdest - 2008 - Bülent Yıldırım • Dicle - 2007 - Seyit • Erkek Tarafı - 2005 - Kamil • Köpek - 2005 - Müdür Abbas • Tam Pansiyon - 2004 - Osman • Zerda - 2002 - Mahmut Ağa • Bulut Bey - 2002 - Kudret • Cesur Kuşku - 2001 - Hal Müdürü • Aşk ve Gurur - 2001 - Kenan Timur Bu filmde bambaşka hikâyeler var
Yılın filmleri içinde en fazla merak ettiğim, en çok görmek istediğim Chloé Zhao’nun “Nomadland”ı. Adını ilk duyduğumdan beri de öyle oldu. Öncelikle de Frances McDormand’ın varlığı nedeniyle. Bunca yıldır sinema sanatı dışındaki herhangi bir konuyla gündeme gelmemekte titizlik gösteren, hatta çoğu kişinin Joel Coen ile evli olduğunu bile bilmediği bu harikulade oyuncu, savaşkan sinema âşığı, kadın hakları eylemcisi, aynı zamanda filmin yapımcılarından biri. Peter Spears ile (o da yapımcı) ikisi, Jessica Bruder’ın 2017 basımı kurmaca olmayan kitabı “Nomadland: Surviving America in the Twenty-First Century”in haklarını da alanlardan… “Nomadland”ın bana çekici gelmesinin bir diğer nedeni ise, filmde en beğendiğim aktörlerden biri olan, ekonomik oyun üstadı David Strathairn’in de oynuyor olması. BAZI HAYELLERİM VARDI Bütün hevesime, sabırsızlığıma karşın “Nomadland” şu anda bile görmediğim bir film. Bazı hayallerim vardı, filmin dünyası üzerine. Eğer görüntü yönetmeni Joshua James Richards’ın başka herhangi bir filmini görmüş olsaymışım, gözümün önüne görüntüler de gelirdi elbet. Görmemiştim ama iki gün öncesine kadar. Sonra MUBİ’de oynayan Chloé Zhao filmi “Songs My Brothers Taught Me / Ağabeylerimin Bana Öğrettiği Şarkılar”ı gördüm ve “Nomadland”e ilişkin olarak kurduğum hayallerin yıkılmayacağını anladım. Besbelli Joshua James Richards da Zhoa ve Frances McDormand’la birlikte filmi şekillendiren üç kişiden biri. Bu nedenle onun Francis Lee’nin filmi “God’s Own Country”si (Birleşik Krallık, 2017) ve Frances Bodomo’nun “Boneshaker”ı (ABD 2013) ile ”Afronauts”unu da (ABD 2014) bir yerlerde yakalayıp görmek istiyorum. İki-üç eleştirmenin Chloé’nin filmleriyle ilgili olarak sözünü ettiği “Malick etkisi/görselleri” laflarının da kısmen Richards’dan kaynaklandığı anlaşılıyor. Bu arada yönetmenimiz “Songs My Brothers Taught Me” (2016), “The Rider” (2018) ve “Nomadland”de hep Richards ile çalışmış. Kubrick’inkini hatırlatan bir tempo ile filmi çektiği söylenen ve onun gibi filmlerinin kurgusuna yaklaşık bir yıl ayıran Malick ise hep aynı görüntü yönetmeniyle olmasa da hep aynı sanat yönetmeni ile Jack Fisk’le çalışır. Aynı zamanda yapım tasarımcısı, aktör ve yönetmen olan Fisk’in ilk filmi (beş filmi var) “Raggedy Man”i çok iyi hatırlarım. Başrolünde 1974’ten beri evli olduğu aktris Sissy Spacek oynuyordu, hatırlayan kaldıysa… Malick sadece “A Hidden Life / Gizli Bir Yaşam”da Jörg Widmer’le görüntü yönetmeni olarak çalışmış olsa da Widmer onun daha önce Emmanuel Lubezki ile çalıştığı filmlerin (2005 yapımı “The New World / Yeni Dünya: Amerika’nın Keşfi”nden beri) stedikem operatörü ve ikinci ünit görüntü yönetmeniydi. İKİ BÜYÜME HİKÂYESİ “Ağabeylerimin Bana Öğrettiği Şarkılar” ise Chloé Zhao’nun son filmi gibi göçebeler arasında değil, Lakota Kızılderilileri arasında, onların bir rezervasyonunda geçiyor: Güney Dakota’daki Pine Ridge rezervasyonunda, 1890’da Lakota halkının katliâma uğradığı Wounded Knee’de. “Bury My Heart at Wounded Knee” adlı filmi de, Celal Üstel’in nefis çevirisiyle Can Yayınları’ndan çıkan kitabı da tavsiye ederim. Ama bu filmde bambaşka hikâyeler var. Kızılderili sanatı, alkolün nasıl baş düşman muamelesi gördüğü gibi meselelere de değiniliyor (hatta bir dans bile var) ama aslolan iki büyüme hikâyesi. Ergen Johnny Winters (John Reddy) ile küçük kızkardeşinin (Jashaun St John) büyüme hikâyeleri. Sarhoş olup bir yangında ölen, eve hiç uğramayan, en az 25 çocuğu olan bir babaları, alkolik bir anneleri (ah, haliyle) ve hapiste bir ağabeyleri var. Bir de Johnny’nin Los Angeles’a hukuk okumaya gidecek güzel sevgilisi. Bir kamyonet alıp onun arkasından gitmek için içki kaçakçılığı yapıyor. Ve o sakin temponun, yakın plandan yüzlerin, nefis doğa görüntülerinin içinde filmin kendisi de sakin bir nehir gibi akıp gidiyor. Ne denir? “Nomadland”i bekliyoruz. Netflix, Fatma’nın ilk fragmanını yayımladı
Cahit Berkay'dan MESAM'ın kayyum yönetimine mesaj
Müzik eserleri sahiplerinin telif haklarını korumak üzere kurulan MESAM, (Türkiye Musiki Eseri Sahipleri Meslek Birliği) bir süredir tartışmaların odağında. Daha önce MESAM'a kayyum atanmıştı. Daha sonra 31 Mayıs 2018 tarihinde Genel Kurul yapılmış, bu seçimde yeniden aday olan usta sanatçı Arif Sağ ve ekibi seçimi kazanmıştı. Mesam üyesi, Orhan Gencebay’ın yeğeni ve manevi oğlu Recep Ergül, Genel Kurul’da 109 sahte üyenin oy kullandığı gerekçesiyle dava açmıştı. Görülen dava sonucunda Arif Sağ ve yönetimi görevden alınmıştı. Arif Sağ'ın ekibinde olan usta sanatçı Cahit Berkay ise sosyal medya hesabından dikkat çeken paylaşımlarda bulundu. Berkay, MESAM Genel Kurulu’nun salgın dolayısıyla ertelenmesini talep etti. Mart 2020’de yapılması gereken MESAM Genel Kurulu, koronavirüs sebebiyle birkaç kere ertelenmiş ve son olarak 27 Nisan’da yapılacağı duyurulmuştu. Berkay'ın ayrıca, "Gece yarıları üyelere mesaj atarak pandemi döneminde insanları kahvaltıya çağıran arkadaşlarla aynı listede olmayacağım da kesin" diyerek, MESAM yönetimine aday Recep Ergül'ün önceki gün bir otelde MESAM üyelerini davet ettiği kahvaltıyı kastetmesi dikkat çekti. CAHİT BERKAY'DAN AÇIKLAMA Uzun yıllar MESAM Yönetim Kurulu’nda yer alan usta isim Cahit Berkay ve o dönemin yönetim kurulu, pandemiden hemen önce görevden alınmış ve mahkeme MESAM’ı genel kurula götürmek üzere dışarıdan iki kişiyi yönetici olarak atamıştı. Cahit Berkay pandemi sürecinde yapılması planlanan MESAM Genel Kurulu hakkındaki görüşlerini kişisel Twitter hesabından dile getirdi. "Bu konuda hukuksal sürecin neredeyse sonuna geldik. Haklılığımızın mahkeme kararıyla tescilini bekliyoruz. Genel kurullarda itibar görmeyen bazı MESAM üyelerinin mütemadiyen böyle girişimlerde bulunup hukuksal süreçler tamamlandığında her seferinde kaybetmesine alıştık artık'' diyen Berkay, ''Toplantının 27 Nisan’da yapılacağı duyuruldu. Şahsen genel kurulun pandemi süreci tam anlamıyla kontrole alındıktan sonra, açık alanda yapılması gerektiğini düşünüyorum. Yönetimdeki vazifemden azledildiğim için karar mekanizmasına dahlim yok ancak bir asil üye olarak genel kurulun ertelenmesine dair fikrimi ilgili makama yazılı olarak ilettim. Diğer üye arkadaşlarıma da tavsiyem budur. Hiçbir genel kurul insan sağlığından daha mühim değildir!" ifadelerine açıklamasında yer verdi. Er ya da geç MESAM Genel Kurulu’nun yapılacağını ve aday olacağını söyleyen Berkay, "Gece yarıları üyelere mesaj atarak pandemi döneminde insanları kahvaltıya çağıran arkadaşlarla aynı listede olmayacağım da kesin. Çünkü gerçekleri bildikleri halde yalanlara sarılanlarla birlikte hareket edemem! Bizi MESAM’a siyaset karıştırmakla suçlayanlar genel kurula siyasetten güç alarak girmeye çalışıyorlar. Umuyorum ki bir gün bu arkadaşlar MESAM Yönetim Kurulu’na girmek için iktidarın ya da muhalefetin değil, eser sahiplerinin gücünü arkalarına almaları gerektiğini idrak ederler" ifadelerini kullandı. Dünya görüşünün ortada olduğunu söyleyen sanatçı, "Benim dünya görüşüm ortada. Ancak farklı görüşe sahip arkadaşlarla defalarca yönetim kurullarında birlikte görev yaptım. Çünkü MESAM siyasi görüşü, dini, dili, ırkı ne olursa olsun tüm üyelerinin haklarını savunan bir meslek birliğidir. Bu yüzden siyaset üstü bir kuruluştur" dedi. Hayattaki tek mucize iyi öğretmene rastlamak
KÜLTÜR SANAT SERVİSİ Günışığı Kitaplığı’nın öğretmenler, kütüphaneciler ve akademisyenler için düzenlediği 14. Eğitimde Edebiyat Semineri çevrimiçi olarak gerçekleştirildi. Semineri gün boyunca 71 ilden 1500’e yakın katılımcı izledi. Edebiyat yayıncılığında 25’inci yılını kutlayan yayınevinin, Türkiye'deki okuma kültürünü geliştirmeyi amaçlayan organizasyonunda, uzaktan eğitim koşullarında da öğrencileri edebiyatla yakınlaştırmanın yaratıcı yolları paylaşıldı. Bu yıl 14’üncüsü düzenlenen Eğitimde Edebiyat Semineri’nin kapanışında konuşan yazar Buket Uzuner, “Hayatta tek mucize, iyi bir öğretmene rastlamaktır” sözleriyle eğitimcilere seslendi. “Çocuklara, insanın kendi şansını yaratması için çok emek vermesi gerektiğini öğretmenlerimiz sayesinde öğretebiliriz. İyi anne baba olmak çocuklara sadece gıda vermek değilse, iyi öğretmen olmak da sadece müfredata uygun ilerlemek değildir” diyen Uzuner, “Okuru olmayan yazar olamaz. Okurları oluşturan da iyi öğretmenlerdir. Eğer Köy Enstitüleri iyi öğretmenler yetiştirmeseydi, edebiyatımız bu kadar verimli olamazdı” şeklinde konuştu. Seminerin tüm içeriği, Haziran ayında Keçi’nin Yaz 2021 dosyasında, keciedebiyat.com adresinde yayınlanacak. 15. Eğitimde Edebiyat Semineri’nin ise 2022 ilkbaharında düzenlenmesi planlanıyor. Beyaz bisikletiyle sınır ötesinde
İbrahim Karaoğlu ‘Ruhunuza kapılar, pencereler açmalısınız’ der ya Julio Cortazar; tam da o kapıların, pencerelerin önüne bisikletler koyar ressam Burak Erim; dünün heyecanıyla uzaklara gitmek için. Çok uzaklara, çocukluğunda kalan her şeye resimlerinin içindeki bisikletlerle gidiyor. ‘Yaşanacak bir yaşam var. Binilecek bisikletler var, yürünecek yollar ve tadına varılacak gün batımları’ diyen Cesare Pavese yol arkadaşıdır onun. Bisikletlerin şöleni vardır tuvallerinin içinde. Dünü, şimdiyi ve geleceği içinde tutan bisikletlerin rengârenk şenliği tüm zamanların heyecanlarına dokunuyor... EN ERKEN AŞKIMIZDI BİSİKLET SEVDASI  En çok küçük an’lar etkiliyor hayatımızı; küçük an’larda daha bir çoğalıyor ya da eksiliyor düşlerimiz. Zaten, yaşantımız da küçük an’ların toplamı değil midir? Çocukluğumuzun en heyecanlı, sevinç dolu, en tutkulu küçük an’larını yaşatırdı bisikletler. En erken aşkımızdı bisiklet sevdası. Belki de onunla yakaladığımız özgürlük, özgüvenimizi daha bir geliştirdi. ‘Hayatıma an(ı)lar eklemek için bisiklete binmiyorum; an(ı)larıma hayat eklemek için bisiklete biniyorum’ diye bir söz var belleğimde çok eskilerden. Evet, bizim de anılarımızı, düşlerimizi renklendirdi, ruhumuzu en uzaklara götürdü çocukluk bisikletlerimiz. Yaşadığımız küçük an’ları heyecanla, sevinçle doldurdu. Ruhumuza gezginlik huyunu bulaştırdı. ‘Bir ülkeyi bisikletle değil de otomobille dolaşırsanız pek de net hatıralarınız olmaz’ diyen Ernest Hemingway ne çok da haklı. Bisikletli çocukluk, ilk gençlik günleri; en unutulmaz anılarıdır herkesin. Burak Erim, bisiklet sevdasını tutkuya dönüştürmüş bir ressam. Resimleri, bisikletin binbir halleri. En temel izleği bisiklet. Onun sanatını biçimlendiren özel bir form bisiklet; sanatsal fetişi gibi. Tuvallerinde ışığı, lekeyi, dengeyi, ritmi, zıtlıkları ve vurguları yetkince kullanarak bisikletin görsel anlamını yeniden tanımlıyor. Onun sıradan hallerini, plastik bir dille dönüştürerek yeni şeyler söylüyor.”  BİSİKLETİYLE DÜNYAYI DOLAŞIYOR  Grup Sanat Galerisi’nde, 2020 yılının sonlarına doğru açtığı son sergisindeki kataloğunda bunları yazmıştım. Pandemiye karşın yoğun bir ilgiyle izlenmişti sergisi. Ve tam da bu sergisinin bitiminde, genç ve yeni çıkış yapan sanatçıların yapıtlarını dünyaya yayabilmek için Japonya’da ilk kez başlatılan “2020 Mellow Sanat Ödülü” yarışmasında, uluslararası jüri tarafından 13 bin yapıt arasında “Jüri Özel Ödülü”ne değer görüldü Burak Erim’in beyaz bisikletli bir resmi. Ülkemizdeki genç sanatın uluslararası platformlarda yer bulması, eriştiği çağdaş düzeyi yansıtarak; ulaştığı sınırları genişletebilmesi adına çok anlamlıydı Burak Erim’in bu ödülü. Bu onun ilk ödülü değil, yaklaşık on beş yıldır yapıtlarında oluşturduğu kendine özgü değerlerle ülkemizdeki pek çok saygın sanat ödülüne de değer görüldü resimleri. Pek çok yabancı ülkede de yapıtları sergilendi. Yaratma heyecanını hiç yitirmeden, durmaksızın çalışıyor Burak. Yapıtlarını hem ülkemizde hem de sınırların ötesindeki anlamlı etkinliklerde sunuyor sanatseverlere. Yakın bir zamanda, yine bir bisiklet resmi (“soyutlamalar” adlı metal gravürü), Güney Kore’de, “Dünyayı ideoloji, sınırlar, ırk ve cinsiyet sınırlarının ötesinde sanatla güzelleştirmek” amacıyla “Sınırların ötesinde" konseptiyle etkinlikler düzenleyen “Chang Kil-Hwan Sanat Müzesi”nin oluşturduğu uluslarası koleksiyona katıldı. Bisikletiyle dolaşıyor dünyayı Burak. Hiç tanımadığı insanların düşlerine dokunuyor. Ruhumuza ilaç olacak şarkılar
Işıl ÇALIŞKAN Bir yılı aşkın süredir devam eden pandemi sürecinde bizi ayakta tutan yegâne şey müzik. Notaların yansıması sayesinde ruhumuzu besleyebiliyor ve hayata tutunabiliyoruz. Üstelik tamamen mesafesiz, şeffaf... Canlı konserlere hasret kaldığımız doğru. Elimizde avucumuzda yalnızca sanatçıların üretimleri var. Gelin ruhumuza ilaç olabilecek son dönemdeki birkaç üretime birlikte göz atalım…  TEOMAN’LA GECENİN SONUNA YOLCULUK Müzisyen ve söz yazarı Teoman, "Gecenin Sonuna Yolculuk" adlı yeni albümü ile dinleyiciyle buluştu. Sanatçının 11’nci stüdyo albümü yedi şarkıdan oluşuyor. Safa Hendem'in düzenlemelerini yaptığı, Mehmet Cem Ünal'ın kayıtlarını üstlendiği albüme, Depeche Mode ve Nick Cave gibi isimlerle çalışan Kevin Paul de katkı sundu. İşte Teoman’ın anlattığı hikâyelerle yolculuğa çıkmak için bir fırsat. Gözlerinizi kapatın ve kendinizi müziğin ritmine bırakın…  28 YILIN ARDINDAN PLAK TADINDA Türkçe rock müziğin temsilcilerinden WHISKY, 1993’te yayınladığı ikinci albümü “Ateş Suyu”nu yeniden kaydetti. Grubun “Ateş Suyu 2.0” adıyla dinleyiciyle buluşturduğu albüm, plak formatında yalnızca 500 adet üretildi. Grup, “Binnaz”, “Cadı”, “Cumartesi”, “Yalnız Seninle” gibi sevilen şarkıların bulunduğu albüme yeni bir soluk getirdi. Nostalji esintili modern sunuma hazır olun. İşte rock’n roll’u plak sesinden yaşamak ve yaşatmak için bir fırsat.  ALTERNATİF SESE NEFES OLMANIN ZAMANI Alternatif sahnenin yeni nesil seslerinden Efza, Avrupa Müzik etiketi ile yayımlanan ‘’Gen’’ isimli single’ı ile iddiasını ortaya koyuyor. Varoluşun hikâyesi olan Gen, içinde tüm insanlığın iyiler ya da kötüler sıfatları altında bölünmesinin, genetik aktarımını sorguluyor. Elektronik seslerin ve canlı enstrümanların bir arada olduğu bu parçada söz-müzik, düzenleme ve mix Efza’ya ait. Müziğin sesini açın. Alternatif bir sese nefes olmak için tam zamanı.  SON FECİ BİSİKLET’TEN UMUDA SESLENİŞ Son dönemin nevi şahsına münhasır müzik gruplarından Son Feci Bisiklet, yeni şarkısı Bilirim’i müzikseverlerle buluşturdu. İstanbul Pür Recording Studio’da kaydedilen şarkının söz, müzik, mix ve mastering’i Arda Kemirgent imzası taşırken, düzenlemeler grubun kendisine ait. Sounduyla umudu çağıran grup, aşkı dinleyiciye kendi üslubuyla sunuyor. Son Feci Bisiklet’in belirlediği rotada yeni keşiflere hazır olun.  ZAMANIN DERİNLİKLERİNDEN YÜKSELEN SES Ezginin Günlüğü grubunun kurucularından Hakan Yılmaz, “Zaman” isimli EP’si ile dinleyici karşısında. Bu 4 parça Yılmaz’ın dördüncü albümü “Yol, Aşk, Zaman”ın habercisi niteliğinde. Deniz Bayrak ve Evren Arkman ile birlikte ürettikleri ve folk-pop türünde 10 şarkıdan oluşacak bu albümde sözler ve 8 şarkının bestesi sanatçıya ait. Sanatçı albümün son durağı ise “Aşk” olacak. Zamanın derinliklerindeki notalardan yükselen Yılmaz’ın sesine kulak verin. Kuhle Wampe'nin kıyısında duruyoruz
Üniversitenin sinema kulübü, Mart 2018’de iki haftayı “Sinemada Brecht Estetiği” konusuna ayırmaya karar vermişti. İlk hafta kulüp üyeleri ve isteyen öğrenciler cep sinemasında Brechtyen filmlerden oluşan bir seçkiyi izleyecek, ikinci hafta ise bu filmler üzerinden Bertold Brecht’in sinema estetiğinin tartışılacağı bir söyleşi düzenlenecekti.  Öğrencilerin izlediği filmlerden biri, Brecht’in de doğrudan içinde bulunduğu, senaryosunu yazıp yönetimine de yardımcı olduğu Kuhle Wampe‘ydi. İŞÇİ HAYATINDAN DEĞERLİ SAAT  1932’de gösterime giren film Alman işçi sınıfı üzerinden dünyanın o günlerdeki perişan halini anlatır. “Bir İşçi Eksildi” başlıklı ilk epizodun zirve noktası olan feci bir sahnede, yedi aydır iş bulamadığı için sofrada anne ve babasından, hatta kız kardeşinden sert bir azar işiten genç adamı görürüz. Oysa gün boyu iş aramış, başvurduğu her yerden eli boş dönmüştür. Yemek biter, herkes dışarı çıkar. Başını önüne eğip oturan genç adam, birden kafasını kaldırıp doğrudan kameraya bakar. Bakışları hem serttir, hem çaresizliğini gösterir. Yediği onca fırçadan sonra, sanki seyirciye (bize) bir şey sorarcasına, hatta sanki biraz da suçlarcasına bakmaktadır. Sonra kalkar, pencereden aşağı atlayarak intihar eder. Atlamadan önce, yere çarptığında kırılacağı için kol saatini çıkarıp masaya koyar, çünkü bu dünyada o saat bir işçinin hayatından daha değerlidir.  İntihar eden gencin ailesinin kirayı ödeyemedikleri için evden atılıp Kuhle Wampe adlı çadır-köye taşındığı ikinci epizodun zirve noktası, babanın gazetede gereksiz biçimde uzun ve ayrıntılı bir magazin haberini okuduğu, anneninse alışveriş hesabı yaptığı sahnedir. Baba, ünlü casus Mata Hari’nin dans ve kıyafetlerinin tüm detaylarıyla anlatıldığı yazıyı sesli biçimde okur. Anne, fiyatları korkunç bir hızla artan mutfak malzemelerinin hesabını tutmaktadır: “Ekmek 45, patates 15, margarin 30, peynir 15, ciğer salamı 20.” / "Danslarının etkisi, özellikle peçe ve çıplaklıktan, yılan gibi kıvrak ve şehvetli hareketlerden, yani en ilkel ve oryantal halkların etkileyici danslarında görüldüğü gibi aşk âlemlerinin sembolizminden geliyordu. Sadece göğüsleri minik ince bakır plakalarla kaplıydı. Kollar ve ayak bilekleri, parlak mücevherli bileziklerle süslenmişti. Bunun dışında tepeden tırnağa çıplaktı.” Araya, pazarda satılan ürünlerin etiket görüntüleri girer; bir tarafta mutfak hesabı vardır, diğer tarafta medyanın bu hesabı görünmezleştirmek için, Mata Hari’ninkilere parmak ısırtacak kıvraklıkta figürlerle harcadığı çaba...  GEÇEN 89 YILDA YERİNDE SAYMAK  Kuhle Wampe’nin, faşizm çukuruna düşmekte olan, işsizlik ve enflasyondan mahvolmuş bir Almanya’da çekilmiş 1932 tarihli bu filmin 2021’de tüm unsurlarıyla hâlâ bu kadar güncel bir hikâyeye sahip olması, insanlığın en büyük utanç kaynağı olmalı!  Ertesi hafta Çarşamba günü Mutlu Hoca’yı evinin yakınlarında bir yerden aldım, “Sinemada Brecht Estetiği” konulu söyleşiye gitmek için attık kendimizi İstanbul trafiğine. O gün öğrenciler, önceki hafta izledikleri filmler üzerinden özdeşleşme, yabancılaşma, yabancılaşmaya yabancılaşma, epizodik anlatım, gestus, göstermeci oyunculuk gibi çok önemli kavramları, konunun Türkiye’deki en yetkin isminden dinlediler.  Bense, o sırada 70 yaşında olan Mutlu Hoca’nın söyleşi performansını hayranlıkla izliyordum; kendi öğrencilik yıllarımda dinlediğim Mutlu Parkan’dan çok daha keyifli ve enerjikti sanki. Bunda, aradan geçen yıllarla birlikte Brecht Estetiği’nin içerik ve değerini daha iyi anlamış olmamın da etkisi vardır belki, ama bu coşkun duygu durumuna yol açan asıl özne bariz biçimde Mutlu Hoca’ydı. Türkiye’nin geleceğinin karartıldığı bir dönemde, sözlerini her geçen yıl biraz daha coşkuyla söylüyordu.  Geçtiğimiz hafta, 6 Nisan 2021 Salı günü Mutlu Parkan’ı kaybettik.  Kuhle Wampe devam ediyor, biz de bir türlü değişmek bilmeyen o sömürü dünyasının pandemik versiyonunun figüranlarına dönüştük sanki. Neyse ki Mutlu Hoca’nın kitapları yanı başımızda duruyor; o saati takan bileğin saatten daha değerli olduğunu, o fiyat etiketlerinin Mata Hari’nin dansından daha hayati olduğunu gösteren anlatılar izlerken açıp okuyacağız. Hoca bize ‘görünenin ardındaki gerçeği’ görmenin ve göstermenin yollarını anlatmayı sürdürecek. BAFTA Ödülleri sahiplerini buldu
İngiliz Sinema ve Televizyon Sanatları Akademisi (BAFTA) tarafından bu yıl 74. kez dağıtılan BAFTA Ödüllerini kazananlar belli oldu. Edith Bowman ve Dermot O’Leary’ın sunumuyla pandemi koşullarına uygun olarak Royal Albert Hall’da seyircisiz yapılan törene, tüm adaylar çevrimiçi katıldı. Törende ödülü açıklayan isimler arasında ise Priyanka Chopra Jonas, Chiwetel Ejiofor, Hugh Grant, Richard E Grant, Tom Hiddleston, Felicity Jones, James McAvoy, Jonathan Pryce, Anna Kendrick ve Renee Zellweger yer aldı. Daha önce törene katılacağı belirtilen BAFTA Başkanı olan Prens William, Prens Philip’in vefatı nedeniyle programını iptal etti. Törende, BAFTA’nın ilk başkanı olan Prens Philip de anıldı. BAFTA özel ödülü “Fellowship” ise sinema sanatına yaptığı katkılardan dolayı yönetmen Ang Lee’ye verildi. Bu yıl ödül törenini ikiye ayırmaya kararı veren Akademi, dün Londra’da yapılan ilk törende geneli teknik daldaki 8 ödülü dağıtmıştı. BAFTA ödülünü kazananların toplu listesi, şöyle: En İyi Film: Nomadland En İyi İngiliz Filmi: Promising Young Woman En İyi İngiliz Kısa Film: The Present Yabancı Dilde En İyi Film: Another Round En İyi Kadın Oyuncu: Frances Mcdormand – Nomadland En İyi Erkek Oyuncu: Anthony Hopkins – The Father En İyi Yardımcı Kadın Oyuncu: Yuh-Jung Youn – Minari En İyi Yardımcı Erkek Oyuncu: Daniel Kaluuya – Judas and the Black Messiah En İyi Yönetmen: Chloé Zhao – Nomadland En İyi Belgesel: My Octopus Teacher En İyi Animasyon Film: Soul En İyi İngiliz Kısa Animasyon: The Owl and the Pussycat En İyi Özgün Senaryo: Promising Young Woman - Emerald Fennell En İyi Uyarlama Senaryo: The Father - Christopher Hampton, Florian Zeller En İyi Müzik: Soul - Jon Batiste, Trent Reznor, Atticus Ross En İyi Görüntü Yönetimi: Nomadland -Jashua James Richards En İyi Çıkış Yapan İngiliz Senarist, Yönetmen ya da Yapımcı: His House – Remi Weekes En İyi Kurgu: Sound of Metal - Mikkel E.G. Nielsen En İyi Yapım Tasarımı: Mank En İyi Kostüm Tasarımı: Ma Rainey’s Black Bottom En İyi Saç ve Makyaj: Ma Rainey’s Black Bottom En İyi Ses: Sound of Metal En İyi Görsel Efekt: Tenet En İyi Kadro: Rocks Yükselen Yıldız Ödülü: Bukky Bakray Edebiyattan sinemaya: Uyarlasak da mı saklasak uyarlamasak da mı saklasak?
Sinema sanatında özgün senaryonun baş tacı edilmesini doğal karşılıyoruz. Çünkü ‘özgünlük’ her sanat dalında en önemli nitelik olarak kabul görür. Popülerliği, kitleselliği önemsemeyebiliriz ama özgün deyince akan sular durur. Elbette, tartışmaya açık bir özelliktir bu. Hangi sanatçı yapıtında herhangi bir sanatçıdan ya da bir sanat yapıtından etkilenmediğini iddia edebilir ki? Öyle ise, özgünlükten söz ederken kesin konuşmak pek kolay değil. Bazı sanatçılar yapıtlarında esin kaynaklarını açıklar. Kimi dürüstlüğünden, kimi gelebilecek eleştirileri önceden karşılamak için…  Geçenlerde bir kısa film izledim. “Mektup Odası/The Letter Room“ adlı bir Amerikan yapımı. Bu yılın Oscar’larında kısa listeye girmeyi başarmış bir film. Mahkûmların mektuplarını okuyup, sakıncalı yerleri sansür etmesi ile görevlendirilen bir gardiyanın mahkûmun bir mahkûmun özel yaşamından etkilenmesini anlatıyor. Serhat Karaaslan’ın “Görülmüştür” filmini izlemiş olan okurlarımın, bu satırları okurken “Aaa… bu filmi biliyorum” dediğini duyar gibiyim. Ama, yönetmenden bir ‘esinlenme’ itirafı duymadık. Nasılsa, oy kullanacak Akademi üyeleri “Görülmüştür”ü görmemiştir diye düşünüyor besbelli. Bana göre ise, bal gibi bir ‘intihal’ söz konusu…  80’li yılların yazarlarından, usta tiyatro ve sinema yönetmeni Başar Sabuncu’nun “Kupa Kızı”, Bunuel’in “Gündüz Güzeli“ filminin bir uyarlamasıdır. Filmin jeneriğinde bu esinlenmenin belirtilmiş olması sinemamızda az rastlanır bir dürüstlük örneğidir. Özgün uyarlamalara imza atan bir yönetmenimiz de Zeki Demirkubuz’dur. “Dostoyevski’nin “Yeraltından Notlar” romanının serbest uyarlaması olan “Yeraltı”, Demrkubuz’un hakkı yenmiş filmlerinden biridir bana göre.  SİNEMADAN SİNEMAYA  Sinemamız, yüz küsur yıllık tarihi boyunca yerli ve yabancı kaynaklardan çokça yararlanmıştır. Yabancı filmlerden yapılan uyarlamaların (elbette, esinlenme olarak nitelendirecektir bunları, yapımcılar) sayısı, yerli metinlerden (roman, öykü ve tiyatro oyunlarından) yapılan uyarlamalardan epeyce fazladır. Bir Yeşilçam efsanesini aktarayım: yeni bir film gösterime girdiğinde, yapımcılar ilk seansı kaçırmaz, arkadaşları/rakipleri ile filmi kimin ‘uyarlayacağı’ konusunda laf yarıştırırlarmış.  Yabancı filmlerin, uzun yıllar boyunca Yeşilçam’ın en önemli kaynağı olduğu bir gerçek. Giovanni Scognamillo, gerçek uyarlamaların yanı sıra, ‘Türkçeleştirilmiş’ ve ‘yerlileştirilmiş’ konulardan söz eder. Telif ödemek ne kelime, esinlenilen kaynak olarak bile belirtilmez ülkemize uyarlanan filmler.  Bunların bir bölümü, sözün gerçek anlamı ile uyarlama olduğundan, bu filmleri ‘çifte kavrulmuş’ uyarlamalar olarak nitelendirsek yeridir. Yerli romanlardan yapılmış uyarlamaları gözden kaçırmak mümkün olmadığından ve yazar adının filmin tanıtımına artı değer sağlaması nedeniyle, bu alanda fazla kaçak olduğunu sanmam. Halk edebiyatımızın klasik yapıtlarından (Leyla ile Mecnun, Keloğlan vb) yola çıkan filmlerin uyarlama olarak nitelendirilemeyeceğini düşünürüm. Çünkü, her yazar/yönetmen ele aldığı temayı kendi yorumu, kendi üslubu ile işleyebilir, işlemek durumundadır.  KİTABIN RUHUNA SADAKAT  Bir yazımda, Yaşar Kemal’den yola çıkarak sinemamızdaki uyarlamalara değinmiş, örnekler vermiştim. Erden Kıral’ın yönettiği sinemamızın en başarılı ürünlerinden ikisine yer vermeyi unutmuşum: senaryo yazarı Onat Kutlar ile birlikte Ferit Edgü’nün “O” romanından uyarladığı “Hakkari’de Bir Mevsim” ve Orhan Kemal’den uyarladığı “Bereketli Topraklar Üzerinde”... Kutluğ Ataman’ın yönettiği Perihan Maden uyarlaması “İki Genç Kız”, Halit Ziya Uşaklıgil’in “Aşk-ı Memnu” romanından Halit Refiğ’in uyarladığı başarılı televizyon dizisi ve yazarlarımızın kendi öykülerinden yola çıkarak senaryolarını yazdığı bazı filmler de bu listede yer almayı hak ediyor: Süreyya Duru’nun yönettiği Bekir Yıldız uyarlamaları “Bedrana” ve “Kara Çarşaflı Gelin”; Osman Şahin uyarlamaları: Atıf Yılmaz’ın “Kibar Feyzo”, Başar Sabuncu’nun “Adak”, Korhan Yurtsever’in “Fırat’ın Cinleri”, Bilge Olgaç’ın “Gülüşan”; Atıf Yılmaz’ın yönettiği Kemal Bilbaşar uyarlaması “Gelinin Muradı”; Yusuf Kurçenli’nin yönettiği Rıfat Ilgaz uyarlaması “Karartma Geceleri”; Necati Cumalı uyarlamaları: Metin Erksan’ın “Susuz Yaz”, Atıf Yılmaz’ın “Ay Büyürken Uyuyamam” ve “Mine” filmleri. Melih Cevdet’in aynı adlı tiyatro oyununun beyazperde uyarlaması olan Hüseyin Karabey’in “İçerdekiler”ini ve şiir-sinema ilişkisi bağlamında adını anmamız gereken, ilham kaynağını Ahmet Muhip Dranas’ın bir şiirinde bulan Yavuz Turgul’un “Fahriye Abla”sını da listemize ekleyebiliriz.  Yönetmen ile kaynak yapıtın yazarı arasındaki ilişkinin niteliği, bir uyarlamanın başarısını belirler. Sadakat, bir uyarlama için en büyük tuzaktır. Önemli olan, kitabın ruhuna sadakattir. Yapıta ihanet etmemek adına, filmin ihtiyacından fazla malzemeyi filmine tıkıştıran senarist/yönetmenin bu maceradan alnının akıyla çıkması pek mümkün değildir. Bir romanın küçük bir bölümünden ya da kısa bir öyküden başarılı bir uyarlama çıkması çok daha olasıdır. Tabi, “Savaş ve Barış” gibi romanın bütünlüğüne sadık kalan başarılı uyarlama örnekler de vardır, ama bunları istisna kabul etmek daha doğru olur.  YAZARDAN SİNEMACI  Pek çok yazarımızın yapıtı sinemaya ya da televizyona uyarlanırken, bazıları sinema pratiğine aktif olarak katılmayı denemiştir (senarist ya da yönetmen olarak). Vedat Türkali, Tarık Dursun K, Işıl Özgentürk, Füruzan, Selim İleri yönetmenliği deneyen yazarlarımız arasındadır. Atilla Tokatlı’nın “Denize İnen Sokak”ının döneminin ilerisinde bir film olduğunu söyler izleyenler. Artık ne kopyasına erişebiliyoruz, ne de izine… Yapıtları sinemaya uyarlanan yazarlarımızdan, Nâzım Hikmet, yasaklı/sakıncalı olduğu 40’lı yıllarda sinemamızda -başka adlarla- senarist, dublaj yönetmeni olarak çalıştı; ama yapıtları Sovyetler Birliği’nde beyazperdeye uyarlandı. Ejder İbrahimof “Aynı Mahalleden İki Delikanlı”yı çekti, “Yaşamak Güzel Şey Be Kardeşim“ romanı Ramiz Askerov tarafından “Romantika” adıyla beyazperdeye aktarıldı “Ferhad ile Şirin” oyunu da bir animasyon filmine uyarlandı.  Nobel’li yazarımız Orhan Pamuk’un hiçbir yapıtı sinemaya uyarlanmadı. Ama yazar, Ömer Kavur’un “Gizli Yüz“ filminin senaryosunu yazarken “Kara Kitap” adlı romanının bir bölümünden yola çıktı. Filmin jeneriğinde 12. yüzyıldan İranlı mutasavvıf Feridun (Feridüddin) Attar’dan bir alıntı koyan yazar ve yönetmen, kaynaklandığı doğu felsefesinin ipucunu verir. “Kara Kitap”ın uyarlaması olarak değil, Gazali’den Şeyh Galib’e ve Tanpınar’a uzanan referanslar çerçevesinde, çok katmanlı bir uyarlama olarak yorumlamak gerekir “Gizli Yüz”ü. Pamuk’un sinema ile ilişkisinin bir başka boyutu da, “Masumiyet Müzesi”ni konu alan Grant Gee’nin yönettiği “Hatıraların Masumiyeti” belgeselidir. Yazar, son kitabı “Veba Geceleri”nin bir TV dizisi olabileceğini belirterek, yapımcılara yeşil ışık yakıyor. İlgilenenlerin dikkatine…  Dünya sinemasında yazarların yaratıcı evrenini ve özgün kişiliklerini konu alan sayısız yapıt varken, bizde bu tema fazlaca işlenmez ne yazık ki. Halikarnas Balıkçısı’nın yaşamını konu alan Erden Kıral’ın “Mavi Sürgün”, Nâzım’ın Bursa hapishanesi günlerinden bir kesit sunan Biket İlhan’ın “Mavi Gözlü Dev”, kahramanları yazar olan Nuri Bilge Ceylan’ın “Ahlat Ağacı”, Özcan Alper’in “Rüzgârın Hatıraları”, Yılmaz Erdoğan’ın “Kelebeğin Rüyası”, Faysal Soysal’ın “Ceviz Ağacı”, Hacı Orman’ın “Körleşme” filmleri, Lusin Dink’in “Saroyan Ülkesi”, Aydın Orak’ın “Yaşar Kemal Efsanesi”, Metin Avdaç’ın “Sabah Yıldızı: Sabahattin Ali”, Osman Okkan’ın “Türkiye’den Altı Yazar Portresi” belgeselleri bu alandaki az sayıda ürün arasında ilk akla gelenler.  Yeni Dalga’dan bu yana ‘Auteur’ teorisinin sinema dünyasında bıraktığı kalıcı izler, uyarlamaların gözden düşmesine neden olsa da, güçlü metinlerin sinema için önemli bir kaynak olduğunu unutmamak gerek. Elbette, bu işin bir formülü yok. Uyarlamalardan da çok iyi filmler çıkar (hele, geçenlerde kaybettiğimiz Jean-Claude Carriere gibi bir senaryo yazarının elinden çıkarsa), özgün senaryolardan da… Peki, yönetmenin kendi yapıtından çektiği filmin senaryosuna ne diyeceğiz? ‘Özgün’ senaryo mu, uyarlama mı? Bu çetrefil sorunun cevabını verse verse Ercan Kesal verir… Şiir ve Yaşam
Şeref Bilsel “Bağımlıdır şiir de, evet; insana”  (Ali Cengizkan) Sonda söyleyeceğimizi başta söyleyelim: Şiir üzerine herkes yazabilir; ama kalıcı metinler ortaya koymak için şair olmak şart. Kendini, yazdıklarıyla çevresinden ayrıştırmış iyi şairlerin (Necatigil, Berk, Süreya, Ayhan, Altıok vbg) anıları, günlükleri, denemeleri, değinileri bir şairin şiir serüveni için bugün de oldukça değerlidir. Şiirleri ilk kez 1977’de Türkiye Yazıları dergisinde yayımlanan Ali Cengizkan, aynı dergide şiir bölümünün sorumluluğunu da üstlenir. Böylece şairle metin arasındaki o sıcak ara bölgede şiire ve şaire dair doğrudan deneyimler edinir. Daha sonra ‘Yarın’ dergisi, yazı kurulu üyeliğiyle, bizim dışarıdan bakıp göremeyeceğimiz bir pratikle yoğrulmasını sağlar. Şiir seçmek, gelen dosyaları değerlendirmek, şairlere mektup yazmak, zaman zaman şairlerle tartışmak. Bütün bunlar, adı konulmamış da olsa bir şiir ocağını sıcak tutmayı, şiire bütün arka odalarında olup bitenleriyle tanık olmayı da getirir. Şiiri tamamlayan unsurların (şair, şiir, dergi, dosya vbg) neredeyse tamamına doğrudan temas etmiş olmanın kazandırdığı tecrübe, sadece geçmişin bilgisine tanık kılmamış şairi; neyin denenip neyin denenmediği noktasında da kendisini var olandan ayrıştırmak için bir imkân olmuş. İşte elimizdeki ‘Şiir ve Yaşam’ ( Islık yay., Nisan 2021) adlı kitap, az yazan çok söyleyen Ali Cengizkan’ın şaire/şiire dair bir deneyim kitabı. Bugün aramızda olmayan birçok değerli ismi de şiir vasıtasıyla yeniden ziyaret etme şansı buluyoruz. Bugünkü şiir ortamımızın pek çok tartışmalı konusuna içeriden tanıklıkla yeni yaklaşımlar sunuyor. Şairin çevirmenlik ve mimarlık sıfatlarını da işe kattığımızda dile dair titizliğinin beslenme kaynakları noktasında fikir edinebiliriz. “Poetika sözcüğünde serüvenini sürdüren poiesis, ‘kurma; yoktan var etme anlamına geldiğini” vurgular. Bir çeşit ‘inşa’ sürecidir bu. Bizde eskiler ‘düzyazıya’ inşa derdi. ‘Yapmak’ sadece şiiri değil, bir hayatı da yapmak şairin görüş alanındadır. Ali Cengizkan, 1994 - 2004 yılları arasında, Türkiye’de ilk kez uygulanan ‘Yaratıcı Yazma Kursu’nda şiir bölümü sorumluluğunu yürüttü. On yıl boyunca sürdürdüğü bu etkinlik sırasında kendi şiirlerinden örnekler okumanın şair adayını ‘boğmak’ anlamına geleceğini düşündüğü için bundan uzak durdu. Hayatın doğal akışını, talep edenlerin zihinsel dünyasını okumayı sürdürdü. Geçmişin biriktirdiği şiir yükünü, sadece ‘şiir nedir?’ üzerine kafa yoranlar için değil, ‘şiir ne değildir?’ meselesini anlaşılır kılmak isteyenler için görünür kılan bir kitapla geldi. Biz, özellikle şiir söz konusu olunca metnin arkasında duranı tanımak isteriz. Bize, metnin arkasında duran şairi- gözümüze sokmadan- edebiyata doğru yaşamışlığı ve ‘dil çabası’yla tanıtan bir eser: ‘Şiir ve Yaşam’   Şiir ve Yaşam kitabında yer alan poetik yazılar ve onları oluşturan görüşlerin ortaya çıkışı, yaşantıdan doğmuştur diyebiliriz. Ali Cengizkan, şiirin eğitimle elde edilmeyeceğini, şiire didaktik ve pedagojik açıdan yapılan kimi yaklaşımların geri tepeceğini vurgular. “Şair yalnızca şiirini yaratmaz, kendisini de kurar ve yaratır.” Bu kitap, kendisini bir ‘şair’ olarak adlandırmaktan uzun yıllar kaçınan “şair adayı”nın notları, önermeleri, metinler olarak bugünkü şiir ortamına anlaşılır tecrübeler, teklifler sunuyor. Bilinir: Şiirin tanımı ve şairin yolculuğu her dönemde değişikliğe uğrasa da değişmeyen kimi şeyler arasında, başka şairlerin ortaya koyduğu nitelikli ürünler, şiirin yine iyi şiirler okuyarak kavranabileceği ve belki en önemlisi bir şairi okurların değil de yine şairlerin belirgin kılacağı gerçeği yerinde duruyor. Duyduğunu, gördüğünü imbikten geçirerek duyurup gösteren bir şair Cengizkan.  Bugün adını önce ‘şaire’ çıkartıp sonra şiir yazmayı düşünen, şairliği şiirinin önünde yürüyen, kendini var olan şiirden ayrıştıramamış nice insanı görünce ‘Şiir ve Yaşam’ın sadece şiire yolcu olan gençler için değil, birçok kitap çıkarmış, ödüller almış ‘olgun(!)’ şairler için de şiir için bir kılavuz olduğunu düşünüyorum. Şiirin ve şairin kendi zamanını bulup oradan tok bir sesle söz alması az şey değil. Şiiri aramaya devam eden, sorgulayan ve bütün bunları yaparken olabildiğince didaktizmden, kuruluktan uzak duran bir şairin, üzerinden zaman geçmiş olsa da, içtenlik ve tarihselliğine sadık kalarak ortaya koyduğu, zamanın karşısında soğumamış notları, saptamaları, görüşleri eşlik ediyor bizlere. Kitapta, eskimeyecek birçok özgün saptama yer alıyor: “Bir eylemdir şiir. Sözcüklerle davranır. Ama bazı şairler vardır; sözcüklerle köşk kurmaya kalkarlar. Bunlar ‘hüzün’ sözünü kullanınca üzüntülü olduklarını, ‘kavga’ sözünü kullanınca kızgınlıklarını, ‘hasret’ sözüyle yalnızlıklarını anlattıklarını sanırlar. Oysa şiirlerinin davranışı, onları yalancı çıkarır.”  Üç bölümden oluşan kitabın ilk iki bölümünde ( ‘Şiir ve Yaşam’, ‘Çantada Kalanlar’) bir ‘şair adayı’nın samimi, içten metinleri var. Üçüncü bölüm ise (‘Sivas’tan Sonra’) 2 Temmuz 1993’te Sivas kıyımı sonrasında biriken yazılardan oluşuyor. Şiir ve Yaşam; zor olanı ustalıkla anlatan titiz bir şairin, değişik zamanlarda yazılmış denemelerinden oluşan, şiire ve şaire dost bir poetika kitabı. Şiir, hüneri kabul eder, ama şairi taşıması zaman alabilir. Necatigil’in şu sözü en çok Ali Cengizkan’a uyar: “Şiir iki şey ister: hem seni, hem hünerini. Tek başına sen sıkıcı bir ağırlıksın, hüner ağırlığı hafifletir.” Şiirimizde ‘hünerli bir şair’ olarak kabul edilen az sayıda insandan biridir Cengizkan. Sözün fazlasını söylememiştir şiirde. Şiirde sözün fazlası söylenmez; mimaride de sanıyorum en ufak fazlalık ‘yıkım’ getirir. Şiirin durduğu yeri biliyor şair: “Kimi kendini gerçek şair sandığından, kimi de şairliği çok yüce ve ulaşılmaz gördüğünden şiirden uzak kalır. Oysa her zaman oradadır, yüreğimizde durmaktadır şiir.” Bütün bunlardan sonra, şairin yazısını, içinde bulunduğumuz çağa ağız olan şiir bağlamalı elbet. “Yani küçük şeylerle gelindi bugüne. Küçük bankalarla, küçük bonolarla, küçük tahvillerle Küçük gayrimenkullerle gelindi bugüne. Küçük adamlar, küçük mülkler büyüdü birdenbire Ve küçüldü ülke... Bu böyle bilinmeli Şimdinin bilinmesi yetmez Onu geleceğe yetiştirmeli: Küçük bağımlılıklarla gidilecek bağımsızlığa Ve haykırıyorum işte: Yaşasın ... Ülke!” Oyuncu Bensu Soral, aşıda neden öncelikli olduğunu açıkladı: Crohn hastasıyım
Oyuncu Bensu Soral, Instagram hesabından koronavirüse karşı BioNTech aşısı olduğunu duyurdu. Soral, Instagram hesabından yaptığı paylaşımda, “Sıra bende! En yakın zamanda aşısız kimse kalmasın. Özlem Türeci & Uğur Şahin... Sağlık çalışanlarımızın elleri dert görmesin, iyi ki varsınız!” ifadelerini kullandı. Aşı sırasının kendisine nasıl geldiği merak eden bazı sosyal medya kullanıcıları Soral’ı eleştirdi. Tepkiler sonrasında Bensu Soral sosyal medya hesabından açıklama yaparak, Crohn hastalığı nedeniyle öncelik sırasının bulunduğunu belirtti. Soral paylaşımında şu ifadeleri kullandı: ‘HASSASİYET OLMASINA SEVİNDİM’ “Öncelikle aşı sırası ve önceliği gibi konularda büyük bir hassasiyet olmasına çok sevindiğimi ve bu hassasiyeti paylaştığımı belirtmek isterim. Ben Crohn hastasıyım. Crohn; kronik bir rahatsızlık olmakla beraber her hafta kendime iğne yapmamı gerektiren bir hastalık. Maalesef kullandığım ilaç bağışıklığı çok düşürüyor. Bu ilacı kullananlar aşı sıralamasında çok üst sıralarda olmasa da bir önceliği var. Ben de bu sayede aşı olabildim. Asla herhangi bir ayrıcalık söz konusu değildir ve bütün insanlık olarak yaşadığımız bu felakette ayrıcalık talep edecek biri değilim. Hepimize geçmiş olsun.” Bir sindirim sistemi hastalığı olan Crohn’a, ağızdan anüse kadar sindirim sisteminin tüm bölümlerinde görülebilse de genellikle ince bağırsağın bitimine yakın kısımlarında rastlanıyor. Yaşam boyu tam olarak iyileşme göstermeyen hastalık, bazı durumlarda cerrahi müdahale ihtiyacına yol açabiliyor. Sadece şarkıyla radyo yaşamaz
Işıl ÇALIŞKAN Koca bir ailenin küçücük kutudan gelecek bir şarkıyla şenlenmesi, müziğin ritmiyle gelen huzur, bir sonraki şarkının heyecanı… Artık tüm bunlar için frekansın arasına karışan cızırtı duymaya engel değil. Ülkemizde ilk radyo yayını 6 Mayıs 1927’yi gösterdiğinde başladı. Evet tam 94 yıldır dinleyicinin yoldaşı radyolar. Evde, arabada, her yerde. Müzikte dijital devrim dinleyiciye her an istediği şarkıyı dinleyebilme, istediği bilgiye o an ulaşabilme imkânı sundu. Bir kültür olarak varlıklarını sürdüren radyoların bu teknolojik gelişimde nasıl konumlanacağı ise merak konusu. “Gelecekteki varlıklarını nasıl ve ne şekilde sürdürecekler?”, “Eskisine nazaran ayakta kalmaları zorlaştı mı?” Tüm bu soruların cevabını radyocularda aradık. Biz sorduk Radyo Eksen Yayın Yönetmeni Gülşah Güray, Açık Radyo Genel Müdür ve Genel Yayın Yönetmeni İbrahim Ömer Madra ve Radyo Alaturka Program Sorumlusu Beyza Koç yanıtladı. Sözü kendilerine bırakalım… ÖMER MADRA: SIRF EĞLENCE YAYINI İLE AYAKTA KALMAK ZOR Radyoların dijital çağa geçene kadar hem haber alma açısından hem kültürel gelişim açısından çok önemli bir yerde durduğunu hatırlatıyor Açık Radyo Genel Müdürü ve Genel Yayın Yönetmeni İbrahim Ömer Madra. Madra, dijital devrimin başlangıcında radyonun rolü ile ilgili, “Radyo bazı yerlerde artarak dönüştürücü bir rol oynamaya devam etti” ifadelerini kullanıyor. “Peki bu nasıl oluyor?” sorusunu sorduğumuzda ise Madra, Amerikalı tarihçi Matthew Lasar’ın Radio 2.0 kitabından örnek veriyor: “Teknoloji devrimi birçok şeyi değiştiriyor ama ana şey olduğu gibi kalıyor. Çünkü değişikliği yapanlar insanların, toplumların iradesidir. Teknoloji değiştirmez. Halkın ve insanların istekleri değiştirir.” Podcast’lerle radyoların erişilebilirliğini artırdıklarını ifade eden Madra, “Çok sayıda oyun, roman, klasiklerin okunması gibi etkinlikleri gerçekleştiriyoruz ve bu başka bir mecrada olamıyor” diye konuşuyor. Podcast’lerin bir önemini genç kesimle kurdukları bağlantının gelişmesi olduğunu söylüyor Madra. Açık Radyo için oldukça önemli bir gelecek öngördüğünü ifade eden Madra, eksilmeden bağımsız bir şekilde dinleyicilerinin verdiği desteklerle devam ettiklerini söylüyor. Ama diyor Madra, “Yerel radyoların öneminde bir azalma olmuş olabilir. Sırf eğlence sektörünün bir parçası olarak görüldüğünde çok parlak bir gelişim göstermediğini söyleyebiliriz.” Madra, dijitalleşmenin radyoculukta en önemli faydasının dünyanın her tarafından dinlenmesini sağlaması olduğunu söyleyen Madra, “Eskiden cızırtı pıtırtı arasında akla karayı seçerdik” diyerek sözlerini sonlandırıyor. Açık Radyo Genel Müdürü ve Genel Yayın Yönetmeni GÜLŞAH GÜRAY: GÖSTERİ DEVAM ETMELİ Dijitalleşen dünyada radyolar dediğimizde Radyo Eksen Yayın Yönetmeni Gülşah Güray, “’Gösteri devam etmeli’ kuralına uyacağı bir konumda durmalı” diyor ve düşüncelerini şöyle aktarıyor: Hepimiz gösterinin bir parçası haline geldik. Şayet bu gösteride dijitalleşme söz konusu ise biz de adımlarımızı ona göre atacağız. Biz 21 yılda içimize çok sinen bir sahne tasarladık, ama üzerinde durmak için yeniliklere sırtımızı dönüp bu oldu - bitti diyemeyiz. Dikte edilmiş standartların sıkıcılığını kimseye yansıtmak zorunda değiliz. Devir çok değişti artık. Sistem çok hızlı ilerliyor. Yetişemezseniz sahneden düşersiniz. Ve sahnede olmayan artık ölmüş demektir.” Radyoların ayakta kalması için en önemli kriterin içerik olduğunu aktaran Güray, “İçerik kaliteli, tatmin edici, faydalı, kendine özgü ve en önemlisi farklı olduktan sonra, arka arkayı şarkıları dizelim gerisine karışmayalım zihniyetinden kurtulduktan sonra, bir radyonun ayakta durması sanıldığı kadar zor değil” diye konuşuyor. İşin maddi kısmının da içerik kadar önemli olduğuna vurgu yapan Güray, “Bunun için de iyi bir satış ekibinizin olması gerektiğini düşünüyorum. İyi içeriği takip eden markalar her zaman var. Önemli olan doğru yerde, doğru zamanda, doğru projeyi çıkartmak” diye konuşuyor. Pandemi sürecinde daha fazla üretmeye başladıklarını anlatan Güray, sözlerini şöyle sonlandırıyor: “Dijital dünya ile radyonun birleştiği noktalara önem verdik. Instagram’da bmw home studıo, jack talks gibi konuklu programlar yaptık. Tüm konuklar kendi evinden bağlandı sohbete. Belki bir süre de böyle devam edecek. Ama mevcut duruma ayak uydurmalıyız” Radyo Eksen Yayın Yönetmeni BEYZA KOÇ: FREKANS ENGELİ ORTADAN KALKTI Radyo Alaturka Program Sorumlusu Beyza Koç da frekans aramakta zorlanan yüksek ve engebeli yerlerde konuçlanan frekanstaki radyoların dinleyici kaybına uğradığı dönemde, teknolojinin ilerlemesiyle FM bandında yayın yapan radyoların da şekil değiştirdiğini ifade ediyor. İnternetin sınırsızca dinlenilen şarkılardan ibaret olduğunu belirten Koç, “Fakat radyo kültürüne aşina olan iyi bir dinleyici bir programcı sesi arar bir dost, bir arkadaş, acısını, derdini, ayrılığını, mutluluğunu paylaşmak için. Bu anlamda radyolar dijitalleşen dünyada yerini ve saygınlığını korumaya devam ediyor” diye konuşuyor. Dinamiği canlı tutmanın inceliklerini ise şöyle anlatıyor Koç: “Güncel medya değişiklikleri, olumsuz hayat şartları elbette ki dinleyiciyi etkiliyor. 20’nci yüzyıla damgasını vuran radyo günden güne kendini geliştiriyor. Zaman zaman kitle de radyoyu biçimlendiriyor çünkü.” Teknolojinin nimetlerinden faydalandıklarını ifade eden Koç sözlerini şöyle sürdürüyor: “Artık radyolar, daha net ve daha kaliteli bir ses sunuyor. Durum böyle olunca radyo severler, teknoloji geliştikçe radyoya daha büyük bir tutkuyla bağlanıyor. Televizyonun olmadığı zamanlarda insanlar haberleri radyodan takip etmekteydi. Dolayısıyla bu insanların yaşamında radyo, belki televizyondan bile daha büyük bir öneme sahiptir.” Radyoların pandemiden nasıl etkilendiğini sorduğumuzda Koç şöyle yanıtlıyor: “Elbette reklam satış ve pazarlama anlamında durağan bir dönemdeyiz. Bu süreç bizleri de ticari anlamda etkiliyor. Temennimiz daha sağlıklı ve güzel günlere erişmek öncesinde.” Radyo Alaturka Program Sorumlusu Sanat dünyasını karıştıran tablo
Haber Merkezi İspanya’da yapılan bir açık artırma uluslararası sanat dünyasında geniş yankı uyandırdı. Başkent Madrid’deki Ansorena Müzayade Evi, bin 400 parçalık bir katalogdan oluşan açık artırma düzenledi. Söz konusu açık artırmada yer alan eserlerden biri İspanya Kültür Bakanlığı’nı harekete geçirdi. Bin 500 avro (yaklaşık 15 bin TL) bedelle açık artırmaya başlaması beklenen eser 17’nci yüzyıl ressamlarından İspanyol sanatçı José de Ribera’ya ait olarak adlandırıldı. Ancak eser, satışa çıkmadan önce Kültür Bakanı José Manuel Rodríguez Uribes’in girişimiyle açık artırmadan çıkarıldı. Yurt dışına ihraç edilmesi yasaklanan tablonun İtalyan ressam Michelangelo Merisi da Caravaggio’nun kayıp eserlerinden biri olabileceği belirtildi. Tablo inceleme altına alınırken, bakanlıktan yapılan açıklamada, “Tablo oldukça değerli, bir Caravaggio olduğunu umuyoruz” denildi. 15 bin TL başlangıç fiyatıyla açık artırmadan çekilen tablonun, Caravaggio’ya ait olduğu tespit edilirse değerinin 150 milyon avro (1.5 milyar TL) bulabileceği belirtiliyor. Aşkın cinsiyetsizliği
Mart ayında İstanbul Beyoğlu’nda saldırıya uğrayan trans kadın Asya’nın tedavisi devam ederken, Türkiye’de LGBTİ+ alanında içerikler üreten dijital dergi gzone, Asya’nın tedavisine de destek olmak amacıyla, yerli kuir sinema üzerine konuşulacak bir seminer düzenliyor. 90’lı yıllarda çekilmiş Dönersen Islık Çal, Hamam, Lola ve Billy the Kid ile Gece, Melek ve Bizim Çocuklar isimli yapımlar üzerinden dönemin Türkiye’sinin sosyopolitik atmosferine odaklanılacak olan bu seminer Azmi Recep Özdaş’ın sunumuyla yarın saat 15.00’te Zoom üzerinden düzenlenecek. Konunun kuir şemsiyesi altında, entelektüel ve katılımcı bir yöntemle sanat eserleri eşliğinde ele alınarak “Kuir film nedir?”, “Kuir film neye denir?” minvalinde tartışılmasını çok değerli, doğru ve önemli buluyorum. Sinemamızdaki kuir film örneklerine baktığımızda, bu kapsamdaki filmlerin Amerika ve Avrupa’daki örneklerden daha farklı ilerlemekte olduğunu düşünüyorum. Örneğin, Batıdaki kuir filmlerin çoğu, heteroseksüelliği toplumsal ve doğal norm olarak kabul eden heteronormatif yapıya karşı kendi kuir kimliklerini özgürleşme üzerinden kurgularken, bizdeki örneklerde kuir karakterlerin bu yapıya boyun eğdiklerini gözlemlemekteyiz. Ne yazık ki iktidar ve toplum baskısı altında can kurtarma mücadelesi veren bireyler karşımızdayken, kuir sinema akımını yaratacak ve ona yöne verecek yetkin yönetmenlerin çıkabileceğine dair en azından yakın gelecek için fazla umudum yok. Böyle bir akımın başlaması, LGBTİ+ aktivizminin güçlenmesi ile olacaktır. Bunun da naçizane tek yolunu, aktivizmin özgül ağırlığını insan hakları talep temelinden koparmadan, direnci ve kalitesi yüksek taleplerle, kadın hareketine de dahil olarak geliştirebilmesinde görmekteyim. BAKIŞ AÇISI ZENGİN KUİR FİLM Kuir film denilince benim ilk aklıma gelen yapım hâlâ değişmedi. Ele aldığı LGBTİ+ konularını, mesaj ve agresiflik katmadan, kendine özgü sinema diliyle ortaya koyan genç auteur yönetmen Xavier Dolan’ın Laurence Anyways isimli filmi. Kendisi de eşcinsel olan Dolan’ın, filmlerine sinmiş olan özgüveni ile izleyeni kendisine hayran bırakırken, LGBTİ+ konusunu olağanlaştırarak, negatif görüşleri minimuma indirmeyi tercih ettiğinden dolayı sinemasına hayranlığım her gün daha da artmakta. Kuşkusuz onu özel kılan en önemli özelliklerin başında muazzam gözlem yeteneği gelmekte. Bu yeteneği sayesinde, dar bakış açısıyla LGBTİ+ bireyleri filmlerde olumsuz kalıplara sokabilecek olan seyirciyi bu kolaycılıktan kurtarmakta. Aynı Laurence Anyways filminde de yaptığı gibi. Yönetmen, Laurence Anyways filminde, bir yandan trans karakterin toplumla mücadelesini işlerken, aslında cinsiyetlerden bağımsız olan aşkın varlığını da sorgulamakta. Erkek bedeninde hapis olduğunu hisseden Laurence ile sevgilisi Fred’in (Suzanne Clément) ilişkilerini bu sorgulama ile deşerken, filmin tamamına hakim olan renkli kuir estetiği ile filmini adeta kültleştirerek toplumsal baskıya janjanlı bir meydan okuma da yapmakta. KUİR SİNEMANIN ÖZGÜRLEŞTİRİCİ GÜCÜ Yönetmen, seyirciye toplumdaki cinsiyet kültürü kategorilerini yıkabilmesi için alanlar yaratmış. Bu alanlar, erkek kimliğine hapsolduğunu hisseden bireylerin aslında ne denli acı ve zorlu bir süreç geçirdiklerinin seyirci tarafından kavranması açısından son derece önemli. Seyirci bu sayede, filmi izlerken kendilerini ve iktidardaki düşünceleri sorgularken, ana karakter Laurence’ın ona dayatılan kalıpları kırması ile kuirin özgürleştirici gücünü de, iyi bir referans olarak görebilmekte. “Benim dilimden anlayacak ve benimle konuşacak birini arıyorum” cümlesiyle hikayesine adım atan, 2012 yapımı bu film işte bu dili anlamak isteyen sinemaseverler için iyi bir tercih. Dolan’ın filmografisinde önemli bir yere sahip olan, normal olduğu iddia edilen şeyleri sorgulatan, ödülü bol bu filmi Mubi platformunda izleyebilirsiniz. Bakış açısı zengin diğer kuir filmler: >> Laurence Anyways >> Hafta Sonu (Weekend) >> Pembe Hayat (Ma Vie En Rose) >> Paris Yanıyor (Paris Is Burning) >> Üniformalı kız (Mädchen in Uniform) >> Allahın Belası Bir Pazar (Sunday Bloody Sunday) >> Erkek Fatma (Tomboy) >> Bir Şey Kırılmalı (Nånting Måste Gå Sönder) >> Orlando >> Pariah >> İyi İş (Beau Travail) Ahmet Mümtaz Taylan: Leyla ile Mecnun, Gezi yüzünden kaldırıldı
Sunucu Jülide Ateş’in GAİN’de 8 Nisan’daki “40” adı verilen ilk programında oyuncu ve yönetmen Ahmet Mümtaz Taylan konuk oldu. Ahmet Mümtaz Taylan Gezi eylemlerinden, Tayyip Erdoğan’la buluşmasına, Leyla ile Mecnun dizisinin kaldırılmasından Boğaziçi Üniversitesi’ne kadar pek çok konuda açıklamalar yaptı. Taylan, Gezi eylemleri döneminde Tayyip Erdoğan'la görüştüğü için ara dayağı yediğini ifade etti. Taylan şöyle konuştu: "Gezi’de yaptığım şeyin tamamiyle arkasındayım, ben talep etmedim o zaman Başbakandı, sayın Tayyip Erdoğan tarafından davet edildiğim zaman birkaç kişiye sordum. Birincisi dostumdur, Sırrı Süreyya Önder’e sordum, ‘sence bir faydası var mı gitmeli miyim doğru bir şey midir?’ o da bana kendince bir cevap verdi; daha sonra gezi dayanışması ile bulabildiğim polisle sokakta kovalamaca oynuyorlardı o sırada ama, birkaçına ulaştım, onlarla konuştum ne dersiniz gideyim mi diye, bence gidin herkesi her şeyi anlatması lazım demişlerdi; gittim görüştüm. Çok da iyi yaptım görüşmekle. Her şeyi açık açık konuştuk, 5 – 5 buçuk saatlik bir toplantıydı, başka toplantılarla karşılaştırılmasın, gezi insiyatifinden insanlar vardı, sosyalist Müslümanlar, sol Müslümanlar, üniversite öğrencileri vardı, yani bir meslek gurubunun tamamıyla gittiğim bir toplantı değildi. Uzun bir toplantı yaptık. Sonlandırılmasında, Gezi’deki polis tutumunun, güvenlik tutumunun sonlandırılmasına da bir katkısı oldu. Çok doğruydu. İyiydi. Eleştirildim mi? Eleştirildim. Ara dayağı denen bir şey vardır, 2 kişi kavga ederken aman etmesinler, zarar görmesinler diye araya girdiğinde 1-2 tane de sen yersin, buna ara dayağı denir. Benim ömrüm ara dayağı ile geçti. Bugün Boğaziçi ile bir şey konuşulacak, buyur gel derlerse hemen giderim. Çünkü konuşarak halledeceğimize inanıyorum. Başka türlü hallolmayacak. Orada öğrencilere, eğitim görevlilerine ve çoğumuza göre ehliyet sahibi olmayan birisi, hangi nedenle bilmiyoruz; rektörlüğe atanmış, bunu eleştiriyorlar; demokratik haklarıdır; kırıp dökmeden bunu yapıyorlar. Kendilerini hükümete falan beğendirmek zorunda değiller gençler. Bazen sert, delici, dürtücü ve kesici olabilir fikren. Eleştiri böyle bir şeydir. Eleştiriye en çok açık olması gereken, yürütmedir. Eleştirilirsiniz. Tahammül edecekler. Halk eleştirmemeyi öğrenmeyecek, yürütme eleştirilmeyi, eleştirmeyi kabul etmeyi, eğer faydalıysa, iyi sonuç çıkacaksa değerlendirip, ondan sonuç çıkarmayı öğrenecek." LEYLA İLE MECNUN GEZİ YÜZÜNDEN KALDIRILDI Taylan, "Leyla İle Mecnun neden bitti?" sorusuna da şu yanıtı verdi: "Gezi olaylarından 3 ay önce seti ziyarete gelen üniversite öğrencilerinin Gezi Parkı’ndaki düzenlemelerle ilgili ne düşündüğümüzü sorduğu zaman verdiğimiz cevap; bir gazetede 3-4 arkadaşımızın Beyoğlu’ndaki hadiseler sırasında bir fotoğraf karesi yüzünden ‘bence’ kalktı! Burak Aksak diyor ki, ‘etkisi büyük reytingi düşük bir diziydi’ yüzde yüz doğru söylediği şey, TT’de her hafta birinci olurduk, hâlâ Leyla ile Mecnun birinci oluyor ama, TRT maliyeti ile reytingi birbirine ters olan her işi öyle kaldırmadı. Dolayısıyla o Burak’ın fikridir saygı duyarım ama, katılmıyorum. Bülent Arınç’ın da ne dediği çok önemli değil, Arınç söylemesi gerekeni söylemekle görevle olduğu bir makamda. Bence Gezi yüzünden kaldırıldı." Meral Okay'sız 9 yıl geçti
Kaleme aldığı ünlü dizilerin senaryolarıyla adından söz ettiren oyuncu ve senarist Meral Okay'ın vefatının üzerinden 9 yıl geçti. Televizyon dünyasına, "İkinci Bahar" dizisinin Kasap Nebahat'i, "Yeditepe İstanbul"un da Havva Ana'sı olarak girerek, büyük beğeni kazanan Okay, 20 Eylül 1959'da Ankara'da dünyaya geldi. Hakim olan babasının tayinleri nedeniyle çocukluğunu birçok farklı şehirde geçiren Okay'ın Balıkesir'de başlayan eğitim hayatı Ankara'da devam etti. Anıttepe Lisesi'nin ardından Siyaset Bilimi ve Kamu Yönetimi okuyan Okay, beş yıl devlet memurluğu yaptı. GAZETECİLİK YAPTI Memurluk hayatını geride bırakarak İstanbul'a yerleşen Okay, basın yayın sektörüne atılarak Günaydın Gazetesi'nde çalıştı ve İletişim Yayınları'nın kuruluşunda yer aldı. Okay, sinema ve tiyatro oyuncusu Yaman Okay'la tanışarak, 1984 yılında evlendi. Çiftin mutluluğu ve birbirine olan bağlılığı pek çok dizi ve şarkıya da ilham oldu. Eşi Yaman Okay'ın henüz 42 yaşındayken vefat etmesinin ardından yakın dostu Sezen Aksu'yla birlikte "Masum Değiliz" şarkısını kaleme alan Meral Okay, o dönemi şöyle anlatmıştı: "Yaman'dan iki ay sonra şarkıyı yazdık. Daha sonra bu ısrar 30 küsur şarkı sözü üretti. O dönem Sezen bana sadece 3-5 saat uyumaya yetecek kadar boşluk bırakıyordu. Stüdyolar, kayıtlar, konserler çok yoğun bir rehabilitasyon oldu benim için. Sezen'in o toplumsal düzeydeki rehabiliterliği benim için özel bir muamele seçkinliğinde oldu. O benim kardeşimdir, canımdır." Okay, aynı zamanda "Masal", "Adı Bende Saklı", "Helal Ettim Hakkımı" gibi şarkılara da Aksu ile birlikte imza attı. Ünlü sanatçı, 1992'de "Seni Seviyorum Rosa" filmiyle oyunculuğa adım attı. Yapımcılık deneyimlerinde de bulunan usta oyuncu, 1999'da "Propoganda" filminde basın danışmanlığını yürütürken, "Asmalı Konak" dizisinin proje yazarlığını üstlendi. "İkinci Bahar" ve "Yeditepe İstanbul" dizilerinin yanı sıra "O Şimdi Asker" ve "Beynelmilel" filminde yer aldığı rollerle oyunculuk kariyerinde önemli bir noktaya ulaşan Okay, Engin Akyürek, Engin Altan Düzyatan, Melisa Sözen ve Aslıhan Gürbüz'ün başrollerde yer aldığı, beğeniyle izlenilen "Bir Bulut Olsam" dizisinin senaryosunu da kaleme aldı. Okay, dizide aynı zamanda İnci Batur karakterini canlandırdı. ASMALI KONAK VE MUHTEŞEM YÜZYIL Dönemin en çok izlenilen yapımları arasında yer alan ve sektöre "ağalı dizi" deyimini kazandıran "Asmalı Konak" ile büyük ün kazanan Meral Okay, yazdığı hikayede toplumsal meseleleri ele aldı. Usta sanatçının son çalışması, Kanuni Sultan Süleyman ile Hürrem Sultan'ın hayatını ve o dönemi anlattığı "Muhteşem Yüzyıl" adlı dizi oldu. 2011 yılının ocak ayında başlayan dizi, uzun yıllar yurt dışında da milyonlarca kişi tarafından izlenildi. Muhteşem Yüzyıl dizisinin senaristliğini yaptığı sırada, 2011'in mayıs ayında kansere yakalanan Okay, 9 Nisan 2012'de evinde hayatını kaybetti ve Zincirlikuyu Mezarlığı'na defnedildi. Vefatından önce mirasını Nesin Matematik Köyü'ne bağışlayan Okay'ın mirasçılarının vasiyetin hukuki bir dayanağı olmadığını iddia etmesi üzerine tüm mal varlığı mirasçılarına dağıtıldı. Fakat Okay'ın vasiyeti arkadaşları tarafından gerçekleştirilerek, "Meral Okay Matematik Köyü'nde Doğuyor" adlı projeyle maddi destek sağlandı. Meral Okay, "Beynelmilel" filmiyle 2007'de "14. Altın Koza Film Festivali"nde "En İyi Yardımcı Kadın Oyuncu" ve 2002'de "Hiçbiryerde" filmi ile SİYAD tarafından "En İyi Yardımcı Kadın Oyuncu" ödülüne, ayrıca "3. Antalya Televizyon Ödülleri"nde "Muhteşem Yüzyıl" dizisiyle "En İyi Senaryo" ödülüne değer görüldü. Usta sanatçının rol aldığı yapımlar ise şöyle: "Kaptan Feza", "Beynelmilel", "O Şimdi Asker", "Hiçbiryerde", "Seni Seviyorum Rosa", "Bir Bulut Olsam", "Hayat Bilgisi", "Yeditepe İstanbul", "Koltuk Sevdası", "İkinci Bahar", "Alia", "Ünlü Yıldız" (AA) Serhat Halis, yeni kitabı “Vasati 40 Çöp” ile ezber bozuyor
Mısır’da 3 bin yıllık 'Kayıp Altın Şehir' bulundu
Mısır’da arkeologların kazı çalışmaları, en az 3 bin yıllık olduğu düşünülen antik bir kent ortaya çıkardı. ‘Kayıp Altın Şehir’ olarak bildirilen antik kent, Tutankhamun’un mezarından sonra en büyük arkeolojik buluş olarak kayıtlara geçti. Kazı ekibi, antik şehrin, Krallar Vadisi'nin evi olan Luksor yakınlarında ortaya çıkarıldığını söyledi. Arkeologların yaptığı yazılı açıklamada, Mısır İmparatorluğu döneminde Luksor'daki en büyük idari ve endüstriyel yerleşim yeri olarak nitelenen antik kentin, Kral III. Amenhotep tarafından 3 bin yıl önce kurulduğu ifade edildi. TUTANKHAMON MEZARINDAN SONRA EN BÜYÜK İKİNCİ BULUŞ Johns Hopkins Üniversitesi Mısır Sanatı ve Arkeolojisi Profesörü Betsy Bryan, söz konusu buluşla ilgili, “Tutankhamun’un mezarından beri ortaya çıkarılan en büyük ikinci arkeolojik buluş” sözlerini kullandı. Zahi Hawass Unearthed the Lost City of “Aten” https://t.co/io30h4CbDb #Egypt #Archaeology #Egyptology more exclusive footage to be posted later @indyfromspace @yukinegy pic.twitter.com/gxbwBigxiu Bölgede yapılan kazılarda, renkli çanak çömlek kapları, bok böceği muskaları ve Amenhotep III mühürlerini taşıyan kerpiç tuğlaların yanı sıra yüzük gibi takılar da ortaya çıkarıldı. Eylül 2020’de başlayan kazılar, Mısır’ın başkenti Kahire’nin 500 km güneyinde, Luksor yakınlarındaki Ramses III ve Amenhotep III tapınakları arasında başladı. Yaklaşık yedi ay süren kazılara ilişkin, şu ifadeler kullanıldı: "Haftalar içinde, ekibin büyük hayret verici çalışmaları, her yönden kerpiç oluşumları belirmeye başladı.Ortaya çıkardıkları şey, iyi korunmuş durumda, neredeyse tamamlanmış duvarlara ve günlük hayatın aletleriyle dolu odalara sahip büyük bir şehrin alanıydı."  BULUNAN KALINTILAR SANKİ DÜN BIRAKILMIŞ GİBİ Kazılarda ayrıca, depolama çanak çömlekleri ile tamamlanmış bir fırın ve idari ve yerleşim bölgeleri de dahil olmak üzere birkaç mahalle ortaya çıkarıldı. Arkeologlar, III.Amenhotep'in Fırat'tan Sudan'a uzanan bir imparatorluğu miras aldığını ve MÖ 1354 civarında öldüğünü belirtti. Kazı ekibinin açıklamasına göre ayrıca, bulunan kalıntılar, sanki dün bırakılmış gibi ve binlerce yıldır gömülü olmasına rağmen hiç zarar görmemiş halde bulundu. Sezgilerin izinde piyano ziyafeti
Öykü Özfırat Çağdaş klasik müziğin temsilcilerinden Erçin Kaya’nın, ilk albüm çalışması “Music for Piano” dinleyiciyi 10 parçalık içsel bir yolculuğa çıkarıyor. Yılların müzikal birikimini “Music for Piano”da buluşturan müzisyen, tamamı enstrümantal olan albümüyle her bastığı notada yeni keşiflere imkân sunuyor. Kaya ile albümünü ve müzik serüvenini konuştuk.  Sohbetimize öncelikle müziğe olan ilgisini keşfettiği zamanları sorarak başlıyoruz. “Aslında bu içerisinde olduğum bir oluş haliydi” diyen Kaya, “Müzik benimle beraber büyüyen bir organizma ya da orman gibi. Hâlâ o ormanın içerisinde oluşmuş yeni yerleri keşfediyorum. Yollar açıyorum ya da açılmış yollardan yürüyorum. Gerçekten bitmeyen bir macera” şeklinde anlatıyor tecrübesini. Müziğe gitarla besteler yaparak başlayan müzisyen, çok sesli müzik korolarında da söylemiş. 2001 yılında Bilkent Üniversitesi Müzik ve Sahne Sanatları Fakültesi Teori Kompozisyon bölümüne kabul edilmiş. Burada değerli akademisyenlerle çalışmasının ardından bir yurtdışı deneyimi olarak 2007’de Amsterdam Konservatuarı’nda yüksek lisans eğitimi almış. Önemli müzik topluluklarına besteler yapan müzisyen, eserlerini İngiltere, Hollanda, İtalya gibi farklı ülkelerde seslendirme fırsatı bulmuş. NOTALARI KENARA BIRAKTIM, SESLERE ODAKLANDIM  Kaya, “Music for Piano” albümünün çalışma sürecini şöyle anlatıyor: “2009’dan 2017 Nisan kayıt öncesine kadar sessiz ve içe dönük bir çalışma oldu. Notaları bir kenara bıraktım sadece seslere ve o seslerle beraber an içerisinde akışı kesmeden aktarıma odaklandım. Kendi sesimi keşfetmeye çalıştım ama bunun için önce kendinizi keşfedip içe dönmeniz gerekiyor ve konu burada çok ama çok derinleşiyor. O derinliğin içerisinde 2017’de bu albümü kayıt etmeye karar verdim.” Bu albümü 3 seneyi aşkın bir süre dinleyip analiz ettiğini belirten Kaya, albümü müzisyenlere ve müzisyen olmayanlara dinletmiş. “Bir nevi kendimi dinledim, ne anlatmışım, ne aktarmışım duymaya çalıştım” diye konuşuyor.  Erçin Kaya, albümünün tarzını tanımlarken “Sezgisel müzik” ifadesini kullanıyor. Bunu biraz açmasını rica ettiğimizde, “Üretim halindeyken hesapların kitapların bir kenara bırakılıp yaratım sürecini sezgilere yani 5 temel duyunun ötesine bırakmak” ifadelerini kullanıyor ve ekliyor: “Sadece duygular ya da sadece düşünceler değil, duygularla düşüncelerin harmanlandığı ellerinizden enstrümana aktığı yaratım ve aktarım anı olarak da açıklayabilirim.” Konu klasik müziğe gelince Erçin Kaya’ya klasik müziğe olan ilgiye dair gözlemini soruyoruz. Müziğin hem dinleyici hem de müzisyen için bir özgürlük alanı olduğunu belirten Kaya, “Klasik müzik bu özgürlük alanlarından en genişi” diyor. Klasik müziğe ilginin gittikçe arttığını belirten Kaya, ön yargıların kenara bırakılıp klasik müziğin sadece belirli bir zümreye ait bir özgürlük alanı olmadığının anlaşıldığının altını çiziyor. Kaya sözlerine “Hep olumsuz örneklere odaklanılsa da aslında tüm dünyada takipçisi dinleyicisi hızla genişliyor” diyerek devam ediyor.  ANALOG FOTOĞRAFLARDAN MÜZİĞE YOLCULUK  Erçin Kaya, aynı zamanda fotoğraf sanatçısı Madeleine D. Roy ile birlikte Streets/Sokaklar isimli bir proje üzerinde çalışıyor. Bir süredir İstanbul’un sokaklarını fotoğraflar gibi o duyguyu özümseyip notalara aktardığını belirten Kaya, “New York’lu Fotoğraf sanatçısı Madeleine D.Roy da dünyanın çeşitli ülkelerindeki sokakları analog kameralarıyla filme aktarıyor” diyor. “Seçilmiş analog fotoğrafların müziğe dönüşmüş hali” olarak anlattığı projede seçki ağırlıklı olarak İstanbul fotoğraflarından, müzikler ise 3 nefesli 3 yaylı için 30 kompozisyondan oluşuyormuş. Ey dinleyici neredesin?
Fotoğraf: Burhan Şeşen Bodrum’un hayatımızda çok ayrı bir yeri vardır. Vardı demek daha mı doğru acaba? Daha şarkılarımız da bizler de hiç bilinmezken, tanınmazken çalmıştık Bodrum’da. Mavi’de. Mavi, Halikarnas’a gelmeden yokuşun hemen başında sol tarafta küçük bir mekândı. Haluk ve Faruk diye iki kardeş işletiyordu. Her ikisi de sakin; müziğe, sanata meraklı, büyük şehrin karmaşasından kaçmış, bohem bir hayatı seçmiş iki kardeş… Bir kasetçalara kaydettiğimiz şarkılarımızı üç sıkı hayranımız (Ülfet-Işıl-Nilgün) Bodrum’a götürmüş ve ağabey Haluk’a ulaştırmış. Haluk da şarkıları dinledikten sonra tahminen sakalını sıvazlayarak “Gelsinler” demişti. SAHNE, ÜÇ TABUREDEN İBARETTİ Yıl 1983, aylardan Mayıs’tı. Evde, mahallede, okulda falan şarkılar söylemiştik ama üçümüz ilk kez bir arada seyirci karşısına çıkacaktık. Özellikle sahneye çıkacaktık demedim zira Mavi’de bir sahne yoktu. Sahne, servis barının önüne iliştirilmiş üç tabureden ibaretti. Ses–ışık sistemi falan da yoktu. Ve de hemen hemen kendi şarkılarımızdan başka hiçbir şarkıyı da bilmiyorduk. 19 Mayıs tatilini fırsat bilip Bodrum’a kaçan üniversiteliler idi bu ilk performansın dinleyicileri… Sonrası yüzlerce şarkı bir o kadar konser, gösteri, tiyatro, müzikal ve de yüz binlerce belki de milyonlarca dinleyici. Geçen seneler yaşantımızı bir değirmen gibi öğütürken birçok kavram da sadece kelime olarak kaldı. Dinleyici mesela. Oğuz Atay’ın “Ben buradayım sevgili okuyucum sen neredesin acaba” cümlesini ben de “sevgili dinleyicim sen neredesin acaba” diyerek müziğe uyarlamak istiyorum. Bu sitemim yüz binlerce, milyonlarca seyirciye olan hasretim değil sayısı önemli olmayan nitelikli dinleyiciye olan özlemim sadece. BİRBİRİMİZİ GELİŞTİRMEMİZ GEREK Eskiden, bir konser sonrası insanlar kulise gelip müziğimizle ilgili görüşlerini belirtiyorlardı. Şimdi ise “Ne eğlendik, ne eğlendik” diye iltifat ettiklerini sanarak istemeden de olsa kırıyorlar sevdikleri müzisyenleri. Ben birçok nedenden dolayı şarkı yazıyorum ama -oyun müzikleri dışında- hiçbir zaman birilerini eğlendirmek için bu yolu seçmiyorum. İkinci bir sıkıntım da konserlere gelen insanların hep eşlik edecekleri, bildikleri şarkıları tercih etmeleri. Tamam, klasik olmuş şarkılarımız var, onları zaten çalıyoruz ama yeni şarkıların önü nasıl açılacak eğer sizler hep “eski”de kalmayı sürdürürseniz? Ayrıca üreten sanatçılar kadar onların eserlerini tüketen sanatseverlerin de kendilerini geliştirmeleri çok önemli. Birbirimizi geliştirmemiz büyütmemiz gerekiyor. Bizler üç dakikalık bir şarkı için tüm emeğimizi, birikimimizi, yeteneğimizi, hayal gücümüzü ortaya koyarken sizlerin de en az bir şarkı boyunca bu çabaya ortak olmanız gerekmez mi? Bakmayın dijital platformların yapay zekâyla o anki ruh durumumuza göre önümüze seçenekler sunmasına. Müzik fonda çalınan bir şey değildir. Edebiyatı, sinemayı, tiyatroyu, plastik sanatları, baleyi, dansı tüm sanat eserlerini kavramaya çalışalım. Daha İstiklal Marşı’mızı bile hep birlikte bir ağızdan, aynı tondan doğru düzgün söyleyemiyorken müziği hafife almayalım. Konya Akşehir’de bir lokantanın bahçesindeki Nasrettin Hoca’nın heykelini görmüşsünüzdür. Ya da Ankara’da Melih Gökçek zamanında yapılan Ankapark’ı ve beş adet devasa kapıyı. Eğer biraz estetik kaygımız olsaydı bunlar bizlerin iradesine rağmen hayata geçebilir miydi? Ya da daha çarpıcı bir örnek. Ülkenin en tepesindeki insanın eğer sanat eserleri konusunda bir görüşü olsaydı bir heykeli “ucube” diye tanımlar ve yıkılmasına yol açar mıydı? Zaman zaman söylüyorum içimizde adlandıramadığımız boşluk sanattan uzaklaşmamızdan ve doğadan kopmamızdan kaynaklanıyor. Ne kadar yaşayacağımıza değil ama nasıl yaşayacağımıza karar verebiliriz. Geç olmadan… Taşınabilir tecrit hücreleri
Soyutlama, insan bilincinin en büyük numarası; Osmanlıcası tecrit. Birbirine benzemeyen tek tek şeylerde dışsal bir nitelik bulup, onları tek bir niteliğe göre genel kümeler altında toplamak ve tecrit etmek. Nitelikler ilişkiseldir. Bir nesneyi soyutladığınızda onu hayata bağlayan ilişkilerinden koparır ve soyut bir bağlama yerleştirirsiniz; bir tür dekupaj işlemi. Hayati bağlarından soyutlanmış her nesne ölü bir formdur. Aristoteles’e göre formu oluşturan nitelikleridir. Soyutlama ise formların niteliklerini eksilte eksilte gerçekleşir. Şeyler niteliklerinden yoksun bırakıldıklarında dünya ölü formlarla dolu bir tahnit odasına dönüşecek. Ve haklı olarak gördüğünüz her at formuna at diyeceksiniz. Ama “bir yük atı ile bir yarış atı arasında, bir öküz ile bir yük atı arasında olduğundan daha büyük fark vardır... Çünkü yarış atıyla yük atının ne duyguları ne de etkilenme kudretleri aynıdır; yük atının daha ziyade öküzle ortak duyguları vardır” (Deleuze, Spinoza, Norgunk). SINIFLANDIRMAYA BOYUN EĞMİŞ ÖLÜ FORM Soyutlama görseldir, formların dışsal niteliklerine dayanır. Şeyleri salt formlarına göre tanımlarsanız yanılırsınız. Şeyler formları ile değil, ilişkiler ağı içindeki etkileme ve etkilenme kudretlerine göre tanımlanır. Şeyleri ilişkilerinden yalıtıp formlara indirgediğinizde geriye sınıflandırmaya boyun eğmiş ölü bir form kalır. Oysa şeyler, etkileme ve etkilenme kudretleri ile sürekli form değiştirecek ve sınıflandırmaya direneceklerdir. İnsanı da salt form olarak düşündüğünüzde aynı hataya düşersiniz. Harikalar Diyarındaki Alice, karşılaşmalarla etkilenme kudreti azalıp çoğaldıkça sürekli form değiştirir. Bir şişedeki sıvıyı içince küçülür; kurabiyeyi yiyince devleşir. Ya da mantarın bir tarafından ısırık aldığında öylesine küçülür ki çenesi ayağına değer; diğer tarafından yediğinde boyu ağacın tepesine ulaşır. İnsanın bir formu yoktur; bir kudrettir çünkü. Etkileme ve etkilenme gücüne bağlı olarak kudreti azalıp çoğaldıkça formu da değişir. Ama konturlarından keserek ilişkilerinden yoksun bırakırsanız onu form denilen tecrit hücresine kapatmış olursunuz. BEDENLER TAŞINABİLİR TECRİT HÜCRELERİ Soyutlayan, soyutladıkça var olan insan sonunda kendisini tecrit hücresinde buldu. Bugün tecrit hücresinin mekânsal karşılığı ev ya da hapishane değil, bir form olarak bedenin kendisi. Bedenler, taşınabilir tecrit hücreleri. Kendinizi birden bire bir hücre olarak bulmadınız tabii, yavaş yavaş oldu. Şeyler arasında hareket eden ve aralarında bağlantılar icat eden göçebelerdik. Bu karmaşık ilişkiler ağından soyutlandık önce; yerleştik. Göbeklitepe bir tapınak olarak inşa edilse de yerleşiklerin yerleşim planını gösterir; iç içe geçmiş eş merkezli daireler. Ve toplumsal konumlarına göre dairelere yerleştirilen bedenler, merkezdeki iktidar tarafından ilişkilerinden soyutlandıkça sonunda tecrit hücrelerine dönüştüler. İnsan, ikili soyutlamanın ürünü; doğanın ve iktidarın ya da kozmik korkunun ve resmi korkunun. Biyoiktidar, virüse üniforma giydirip kolluk kuvveti olarak kullanıyor şimdi. Ne zaman bir araya gelip hayatı talep etsek, “Dağılın!” anonsuyla birlikte virüsün adı zikrediliyor. BEDENİN, DÜŞÜNCENİN HAPİSHANESİ: FORM Virüsü iktidarın elinden kurtarmak gerek. Virüs, soyut bir fikir haline getirildi. Bir şey soyut fikir haline gelmişse, “birbiriyle birleşen ilişkileri anlamak için uğraşmayız; sadece dışsal bir göstergeyi, ... değişken bir duyulur niteliği alır ve onu, tüm niteliklerini göz ardı ederek asli bir özellik seviyesine yükseltiriz” (Deleuze). Virüs, kültür endüstrisinin benzerlerini çokça ürettiği, durmadan biçim değiştirerek insanlığı tehdit eden “alien” seviyesine yükseltildi. Oysa virüsler, yeryüzünün yerlileri; yeryüzünün yerlileri evrimleşirler. Soyutlanmadan kurtulmak, tecrit hücresinden kaçıp evrimleşmek ve devrimleşmektir. Virüs hızla evrimleşerek formdan kaçabiliyor ama bizler kapatıldığımız formun içinden korku dolu gözlerle dışarı baktığımızda virüsü değil, kolluk kuvvetlerini görebiliyoruz sadece. Borges’in, soyutlama yetisinden yoksun kahramanı Funes, herkesin şarap kadehi gördüğü yerde “şaraba eklenen her üzüm tanesini, bağdaki salkımları, asma yapraklarını, dallarını, saplarını” algılayabiliyordu. Şeylerin tüm bağlantılarını tek bir edimde algılama kudreti, formdan kurtulduğumuzda mümkün. Form, bedenin ve düşüncenin hapishanesi. Orhan Pamuk: Bu romanım çok güzel dizi olur
Yazar Orhan Pamuk, D&R'ın Instagram hesabında yayınlanan ve Oylum Talu moderatörlüğünde gerçekleşen sohbette yeni kitabı Veba Geceleri ile ilgili konuştu. Yapı Kredi Yayınları’ndan çıkan yeni kitabı Veba Geceleri için "Ben yavaş yavaş romanımı yazıyordum. Karantinanın ve ölümlerin okuyucuyu etkileme gücünün olacağını düşünmüştüm. Sonra salgın gelince romanımdaki her şey bir anda gerçek oldu. Romandakiler tek tek ortalığa döküldü," diyen Pamuk, şunları söyledi: "Salgının başında hepimiz korktuk ve ben hissettiğim bu korkuyu, kitabımdaki kahramanların hissetmediğini gördüm. Bu salgın bana bu korkuyu yansıtmayı öğretti. Ben bu romanı 40 yıldır düşündüğüm ve 5 yıldır yazdığım düşüncesini okurlarıma yansıttım. Koronavirüs salgını başladığında hepimiz sarsıldık. Salgının başlaması bir anlamda bana; kahramanlarıma, kitaplarımda o korkuyu daha çok vermeyi öğretti diyebiliriz." Pamuk, kitaplarının yazım süreciyle ilgili de "Yazmaya başladıkça ve hikayeyi inandırıcı kıldıkça hep daha fazla eklemek istiyorum. Bir roman nasıl yazılır diye bir yazı yazmak istiyorum. İnsanlar sanıyorlar ki, böyle alıyorsun buraya koyuyorsun ve oluyor. Ama öyle değil; iğneyle kuyu kazmak gibi, uğraşıyorsun, emek harcıyorsun. Bazen bir günde tek kelime bile yazamıyorsun. Bir hayal yazılırsa, üstüne yeni eklemeler de yapılabilir. Romancılık; gördüğünüz hayale inanmak, onu yazmak, bir ağacın dalına asmak ve disiplinli bir şekilde korumaktır. Romancılık ruh haline hakim olarak, 'bugün bunu yazayım, bunu yazmayayım' demektir, sadece sabırla ve hayal gücüyle yazma işi değildir. Ruh halini kontrol etme ve bunu ele alma işidir. Bu şekilde kendinizi daha ekonomik kullanmayı öğrenirsiniz. Ruh halinize göre dönem dönem 'o konuya girme, bu konuya girme' demeyi bilmektir." ifadelerini kullandı. DİZİ OLUR MU? Pamuk, kitabının ekranlara uyarlanmasıyla ilgili, "Kitabımın diziye veya beyazperdeye uyarlanmasını çok isterim ama kolay değil. Şimdiye kadar hiçbir romanım uyarlanmadı ve beğenmiyorum diye adım huysuza çıktı. Yapmak istiyorum ama çıtam çok yüksek. Bu çıtadan atlamak isteyenlerle konuşurum, bu romanım çok güzel dizi olur. Görüşmelere açığım ama çok karışırım. Güzel bir şey olsun isterim ve olacağını da zannediyorum" dedi. Pamuk, şu anda üzerinde çalıştığı yeni romanıyla ilgili ise, "Yeni romanımın kahramanı; bana benzeyen biri ve ressam olacak. Resim ve düşünce ilişkisini irdeleyeceğim bir kitap olmasını planlıyorum. Veba Geceleri'nde de tarih ve resim ilişkisini yansıttım, gelecek kitabımda da buna devam edeceğim," şeklinde konuştu. 'Metot' tiyatro sahnesinden ekranlara taşındı
Semaver Kumpanya tarafından geçtiğimiz 10 sezon boyunca kapalı gişe oynanan ‘Metot’ tiyatro oyunu şimdi mini dizi formatıyla GAİN izleyicisiyle buluşuyor. Aynı pozisyon için İnsan Kaynakları departmanıyla görüşmeye gelen dört kişinin perspektifinden günümüz iş dünyasının acımasız yönlerini ele alan ‘Metot’ Nisan ayı itibarıyla Gain’de başladı. TANITIM BÜLTENİNDEN Hayallerinizdeki işe ulaşmak için ne kadar ileri gidebilirsiniz? Rakiplerinizden bir adım öne çıkabilmek adına nelere katlanabilirsiniz? İnsan kaynakları görüşmelerinde kaç mülakatı psikolojiniz kaldırabilir? Rakiplerinizle mücadele etmeye nereye kadar direnç gösterebilirsiniz? Köklü bir firmanın yönetici pozisyonu için insan kaynakları departmanıyla son mülakata girmeye hazırlanan dört adayın, sıra dışı iş görüşmeleri üzerinden insan psikolojisine ayna tutan Metot, İspanyol oyun yazarı Jordi Galceran’ın en bilinen metinleri arasında yer alıyor. Ülkemizin köklü tiyatrolarından Semaver Kumpanya tarafından 10 sezon boyunca kapalı gişe oynanan tiyatro oyunu şimdi de ‘mini dizi formatında GAİN’de izleyicilerle buluştu. Rakiplerini geride bırakabilmek adına dört beyaz yakalının kendilerinden beklenenlerin ne kadarını gerçekleştirebileceklerini ve arzuladıkları pozisyon için an be an geçirdikleri değişimleri çarpıcı bir şekilde gözler önüne seren kara komedi tarzındaki Metot, günümüz kapitalist sistemine yapılan en güzel eleştirilerden birisi olarak da değerlendiriliyor. Tiyatro sahnesinde Serkan Keskin rejisiyle sergilenen oyun, GAİN ekranlarında da Serkan Keskin’in ilk dizi yönetmenliği ile izleyici karşısına çıktı. Dizinin başrollerinde ise Serkan Keskin’e deneyimli oyuncular Şebnem Hassanisoughi, Mustafa Kırantepe ve Sarp Aydınoğlu eşlik ediyor. Vaka rekorları kırılırken orkestra ve koro sanatçıları, 200 kişilik provaya çağrıldı
Vaka sayıları günlük 50 bini aşmışken TBMM'den Cumhurbaşkanlığı Senfoni Orkestrası, Devlet Opera ve Balesi Korosu ve Türk Sanat Müziği Korosuna Ankara Arena Spor salonunda prova yapılacağı bildirildi. Konuyu Meclis gündemine taşıyan CHP Ankara milletvekili Ali Haydar Hakverdi Kültür ve Turizm Bakanı Mehmet Nuri Ersoy’un yanıtlaması istemiyle bir soru önergesi verdi. Hakverdi şu açıklamayı yaptı: "7 Nisan 2021 tarihi itibariyle ülkemizde 54.740 vaka görülmüş ve 276 vefat yaşanmıştır. Vaka ve vefat sayısında rekorlar kırılmaktayken söz konusu bu tablonun sorumlusu tıka basa kongreler yapan AKP iktidarıdır. Bu kadar hastalık ve ölüm yetmemiş olacak ki henüz aşı olmayan sanatçılar grubuna provalar ve kayıt görevleri verilmiştir. Aşı yok, Test Yok.. 12-15 Nisan tarihleri arasında Türkiye Büyük Millet Meclisi tarafından Cumhurbaşkanlığı Senfoni Orkestrasına, Devlet Opera ve Balesi Korosuna, Türk Sanat Müziği Korosuna, Ankara Arena Spor salonunda prova ve kayıt programı gerçekleştirileceği bildirilmiştir. Söz konusu çalışmanın 4 gün süreceği, bu kayıt ve provalarda yaklaşık 200 sanatçının ve belli sayıda teknik ekibin görevlendirildiği belirtilmiştir. Yapılması planlanan konser programına dâhil olan tüm sanatçılardan ve teknik ekipten şu ana kadar herhangi bir COVİD-19 testi istenmemiştir. Hastalığın bu kadar yaygın olduğu bir ortamda söz konusu kaydın yapılması ne kadar elzemdir? Bakanlığınıza, söz konusu konserin yapılması hususunda herhangi bir kurum ya da kişi tarafından baskı yapılmış mıdır? Özellikle nefesli çalgılar yolu ile provalarda ve kayıtta bulunacak olan tüm sanatçılara ve personele hastalık bulaşması riski bakanlığınız tarafından göz önüne alınmış mıdır?" Hakverdi, Bakana şu dört soruyu sordu: "1- 7 Nisan 2021 tarihi itibariyle 54.740 vakanın ve 276 vefatın olduğu bir ortamda, bu kadar kalabalık bir konser kaydının yapılmasının sebebi nedir? 2- Hastalığın bu kadar yaygın olduğu bir ortamda söz konusu kaydın yapılması ne kadar elzemdir? 3- Bakanlığınıza, söz konusu konserin yapılması hususunda herhangi bir kurum ya da kişi tarafından baskı yapılmış mıdır? 4- Özellikle nefesli çalgılar yolu ile provalarda ve kayıtta bulunacak olan tüm sanatçılara ve personele hastalık bulaşması riski bakanlığınız tarafından göz önüne alınmış mıdır?" İşleyen Kurmaca Temel Atölyesi kayıtları başladı
Yazar Fadime Uslu ve edebiyat eleştirmeni Doğuş Sarpkaya’nın birlikte yürüttüğü “İşleyen Kurmaca” başlıklı derslerin ilk aşaması olan Temel Atölye yeni öğrencilerini bekliyor. İkili, derslerin ilk etabında kurmacanın temel öğelerini ve kavramlarını örnek metinler üzerinden anlatacaklar. Atölye’ye ilişkin tanıtım yazısında şu ifadeler kullanıldı: “Bir öyküyü, romanı ya da gazete yazısını okurken bir şeylerin yolunda gitmediğini hissederiz. Bazen bu his ‘bunu ben de yazabilirim’ dedirtecek kadar kuvvetli hale gelir. O ilk özgüven patlaması sonrasında elimize kalem ve kâğıdı aldığımızda yazmanın ne kadar zor olduğunu fark etmemiz için uzun bir zamana ihtiyacımız yoktur. Peki, yazmaya başladığımızda yolunda gitmeyen nedir? Yazarken nerelerde tıkanıyoruz? Bu tıkanıklıkların kaynağını biliyor muyuz? Kurmacanın hangi öğesinde tökezlemiş olabiliriz? Bu tökezleme nasıl bir etki yaratır? Bir metni eksiksiz hale getirebilecek bir bileşime nasıl ulaşabiliriz? ‘Bunu ben de yazarım’ dedirten eserlerde işlemeyen noktalar nelerdir? Bizi ‘bunu ben de yazarım’ deme mahcubiyetinden kurtaran eserlerin büyülü bir formülü mü var? Tüm bu soruları yanıtlayabilmek için hem okuduğumuz kurmaca metnin öğelerine hâkim olmamız hem de edebi kavramlara aşina olmamız gerekiyor. Kurmacaya Giriş dersleri tam da böyle bir tanışmayı hedefliyor.” “İşleyen Kurmaca” derslerinin temel düzeyi, kurmacanın işleyişini sağlayan ana motorlar olan olay örgüsü, zaman, mekân, üslup, karakter, atmosfer gibi temel öğelerin yanı sıra etki, ritim, tempo gibi kavramları da masaya yatıracak. Kurmaca yazan, üstüne düşünen, okuma deneyimini çoğullaştırmak isteyen herkese açık olacak oturumlarda bir öyküyü, romanı, denemeyi, senaryoyu bir araya getiren öğeler ve kavramlar arasındaki dinamik ilişki irdelenecek. Metin fikrinin oluşma aşamasından yazımının bitimine kadar geçen sürede karşılaşılan açmazlar, sorunlar ve çözüm yolları konusunda tartışmanın yürütüleceği dersler, metin çözümlemesi ve ders içi etkinliklerle ilerleyecek. Toplamda dört hafta sürecek dersler 18 Nisan Pazar günü başlayacak. Her hafta iki saat ve Zoom uygulaması üzerinden yapılacak dersler saat 12.00-14.00 arasında gerçekleşecek.  Edip Cansever dizeleriyle günümüz sanatına bakış
KÜLTÜR SANAT SERVİSİ Yeni Medya sanatına odaklanan Borusan Çağdaş Sanat Koleksiyonu’na disiplinler üstü bir okuma önerisi getiren Düş Suda sergisi, Çağdaş Türk şiirinin güçlü kalemi Edip Cansever'in 1970’te kaleme aldığı aynı ismi taşıyan şiirini uluslararası sanatçıların eserleriyle ilişkilendiriyor. Küratörlüğünü Dr. Necmi Sönmez’in üstlendiği Sergide Peter Coffin, Thierry Dreyfus, Boomoon, Ellen Kooi, Frank Thiel, Michael Wolf, Antti Laitinen, Rafaël Rozendaal, Jim Campbell, Maurizio Nannucci gibi sanatçıların eserleri yer alıyor. Borusan Holding Merkez Ofisi Perili Köşk’te konumlanan ve Borusan Contemporary’nin internet sitesi üzerinden 360 derece sanal tur ile gezilebilecek olan Düş Suda, Artırılmış Gerçeklik (AR) ve Sanal Gerçeklik (VR) teknolojilerinin desteğiyle kamusal alana taşındı.  Sergi, Avrupa Yakası’nın Boğaz hattında belirlenen rotada Artırılmış Gerçeklik (AR) teknolojisiyle desteklenen Düş Suda Sergi Rotası mobil uygulaması aracılığıyla, sanatseverlere güncel sanatın önemli eserlerini üç boyutlu izleme şansı tanıyor. Perili Köşk’ün İstanbul Boğazı ile kurduğu ilişkiden beslenen seçki kapsamında koleksiyonda bulunan 12 eser 6 Mart 2022’ye kadar Bebek - Rumelihisarı hattında belirlenen rotada sanatseverlerin erişimine sunuluyor.  Güney Koreli fotoğraf sanatçısı Boomoon’un, Boğaz’da Balık Oyunu No.8 adlı eserinden alınan ilhâmla Perili Köşk’ün dış cephesi için sergiye özel hazırlanan projeksiyon yerleştirmesinin yanı sıra, VR teknolojisi aracılığıyla gerçekleştirilen bir yeniden üretim, sanatseverlere Boğaziçi’ni sanal olarak deneyimleme imkânı veriyor.  Sergiye ilişkin detaylı bilgi Borusan Contemporary’nin internet sitesinden ve sosyal medya hesapları üzerinden takip edilebilir. Şiirin uzlaşmayla hiçbir işi yoktur
Yunus Emre CEREN Edebiyat dünyasında pek çok kitapta imzasını bulunan bir isim olan Erdal Alova, 1970’li yıllardan beri şiir yazıyor. Alova’nın ilk şiirleri 1973’te Yeni Dergi’de yayımlandı. Şair sonrasında 1980’de En Son Çıkan Şarkılar, 1989’da Güz Dökümü, 1995’te Bitik Kent ve 2005’te Tensemeler adlı şiir kitaplarıyla okurlarla buluştu. Alova’nın Unutuluştan Sonsuza isimli bir toplu şiir kitabı var.  Alova, 1996’da Cemal Süreya Şiir Ödülü’nü, 2001’de Dionisos Şiir Ödülü’nü, 2002’de Nâzım Hikmet Şiir Ödülü’nü ve 2008’de Behçet Necatigil Ödülü’nü aldı. 2008 Homeros Şenliğine ‘Yılın Ozanı’ sıfatıyla katıldı. Alova aynı zamanda Pablo Neruda ve Federico García Lorca gibi önemli şairlerin şiirlerini çevirdi. Yunan şair Yorgo Seferis’den çevirdiği Bir Şairin Günlüğü kitabıyla da “Dünya Çeviri Ödülü” aldı. Edebiyata her anlamda sayısız katkı sunmuş Alova’yla şiir ve edebiyat üzerine konuştuk. ŞAİR TARİHTE KENDİNİ ARAR  Erdal Alova’ya öncelikle 2021 PEN Şiir Ödülü’nü almasının ona neler hissettirdiğini sorduk. PEN’in uluslararası etkinliğinden ve saygınlığından bahseden Alova, hislerini şöyle anlattı: “Türkiye PEN'i tarafından verilen şiir ödülünün seçici kurulu değerli kişilerden oluşuyor. Gittikçe yozlaşan bir dünyada şiirin hatırlanması başlı başına göz ardı edilmemesi gereken bir olgu. Öznelliğe gelince, uzun yıllardır metropolden uzak yaşayan bendenizin de hatırlanması duygulandırıcı oldu elbet. Böyleyken bu ödülü seve seve kabul ettim.”  Alova’nın şiirleri geçmişten fazlasıyla besleniyor. Onun şiirlerini okurken birçok mitolojik figüre rastlamak mümkün. Alova’ya şairin geçmişte ne aradığını sorduğumuzda, “Şiir deneyimlerin, yaşanmışlıkların bağrından, gizli birikimlerden doğar. Ve genel olan ile ilgili bir sanattır. Bu bakımdan şiir sanatına yakışan kipler geçmiş zaman ve geniş zamanla ilgilidir. Şimdiyi anlatmaya çalışan şair ister istemez geçmişteki deneyimlerine birikimlerine yaslanır. Böyleyken şair geçmişte ya da tarihte kendini arar. Bir başka deyişle değişen içinde değişmeyeni bulmaya çalışır” diye cevap verdi. Alova, şiirdeki aktarım sürecinden ise “Şairin açığa çıkardığı giz bütün zamanlar, dolayısıyla gelecek zamanlar için de ışık saçıcıdır” sözleriyle bahsetti.  ANADOLU COĞRAFYASINA KONUŞAN ÖZNE  Şiirlerinin zengin kaynaklardan beslenmesi Alova’yı okurken çoğul ve dinamik şiirlerle temas etmemizi sağlıyor. Şiirlerinde çoksesli ve farklı şiir özneleriyle karşılaşıyoruz. Alova, düşüncelerini şöyle aktardı: “Burada birinci çoğul şarkı kast ediliyorsa, şiirdeki özneler tarihsel olgulardan ve olaylardan kaynaklanan öznelerdir. Bütün bunlar biz öznesi parantezi içinde okunmalıdır. Bu şiirin bir kahramanı varsa o da biz öznesidir. Yani burada tarihsel bir halkın adına konuşuyor biz diyerek şair zamansız ve mekânsız bir düzlemde.” Şair buna ek olarak yaşadığımız coğrafyayı hatırlatarak, “Anadolu’nun tarihsel coğrafyası üstünde dönüp duran bir uydudan geçmiş zamanları gözleyen bir şair ya da şamar konuşturduğum özne. Ve bu öznenin yüzünü görmedim ben. Böylece öznelerin çeşitliliği ve sınıfsal konumları zenginleştikçe dil de ister istemez zenginleşiyor ve şiir ilerledikçe unutulmuş, arkaik kimi sözcükler de gömütlerinden kalkıyor” diye konuştu.  Alova dil üzerine düşünmekten geri durmuyor. Birkaç sene önceki bir röportajında, “Greve giden, açlık sınırındaki işçiyi, acımasız patronla ne hoca ne şair barıştırabilir” diyen Alova’ya bu sözlerini hatırlattık. Kendisine bu bağlamda dilin uzlaşı yerine kavgayı nasıl besleyebileceğini sorduğumuzda, “Şiir ne görüntüye ne dile indirgenen bir sanat. Salt dilden her türlü etki beklenebilir. Ama dil şiirin yivleri içinde kendini de aşar. Araya şiir fikri dediğimiz şey, düş gücü girer. Ve dil çıplak etkisini kat kat artırır. Bir düşünürün sözleriyle, sözcüklerle yaşayan kişidir şair. Yaşamındaki bu zaaf şiirde muazzam bir güce dönüşür. Yine de bu güç bireyi bir uzlaşıya çağırmaz. Şiirin uzlaşmayla bir işi yoktur” diyerek yanıtladı sorumuzu. Alova kavga konusunda ise durduğu yeri şöyle özetledi: “Kavgaya davete gelince, şiir sanatının bu eylem içinde tıkız bir alana çekilmiş olduğunu görüyoruz. Şairin işi bu ikisi de değildir kanımca. Gerçekçi sanatçı yalanın yüzüne geçirdiği personaları indirsin yeter.”  ŞİİR ÇEVİRMEK UFKUMU GENİŞLETTİ  Öte yandan Alova şiirlerinde başka edebiyatçılarla konuşmaktan ve onları şiirlerine dâhil etmekten çekinmiyor. Nâzım Hikmet, Orhan Veli ve Lorca gibi şairlerin isimlerine Alova’nın şiirlerinde rastlıyoruz. Alova bu durumu, “Mutlak bir özgünlüğe inanmıyorum. En büyük sanatçılarda bile daha önceki ustalardan izler, kokular görüyoruz. Picasso'nun şu sözü çok önemli: "Ben başka ressamlara değil kendime öykünmekten korkarım." Bana gelince, sevdiğim şairlere gerek adak, benzek ya da tazmin yoluyla selam gönderdim. Bu yeni bir şey değil. Divan şiirinden günümüze sürmüş bir gelenektir” diye anlattı.  Son olarak şair çevirmenliğinden ve editörlüğünden ise şu sözlerle bahsetti: “Şiir çevirisinden çok şey öğrendim. Tümüyle teknik anlamda söylüyorum bunu. Dize yapısı, şiirin armonisi bakımından bir dönem şiir editörlüğü yaptım. Bu dönemde bilmediğim şairleri tanıdım. Ufkum genişledi. Her iki uğraşa da çok şey borçluyum. Şiire yeni başlayanlara yabancı dil öğrenmelerini, büyük ustalarla yüz yüze karşılaşmalarını öneririm.” Adalete susamak…
Masamın üstünde siyah beyaz bir fotoğraf… Bir adam delici bakışlarıyla karşımda duruyor. Briyantinli saçlarını arkaya doğru taramış. Yuvarlak çerçeveli gözlüğünün ardında olabildiğince sakin. Üstünde şık bir takım elbise. Adı: Hans Litten. Hitler’i 1933 seçimi öncesinde yargılayan bir hukuk adamı. Her şey henüz Hitler’in Alman kamuoyuna, yargı ve hukukuna temiz göründüğü sırada başlıyor. “Kahverengililer” ya da “SA” olarak bilinen paramiliter yapının, Berlin’de komünistlerin toplandığı “Eden Palace”a yaptığı saldırının davası Alman Ceza Mahkemesi’nde görülüyor. Hitler, tanık olarak çağrılıyor. Litten’in tek amacı var: Nazilerin bu saldırıyı parti doktirinleri ile yaptığını kanıtlamak. Bu sayede faşizmin Almanya’daki etkisini sıfırlamak. O zamana kadar Hitler’in kanunlara ve demokrasiye saygılı olarak çizdiği imajının arkasındaki gerçek yüzünü, hatta ikiyüzlülüğünü gün yüzüne çıkarmak. Hitler iktidar olur olmaz bütün nefretini ona yöneltiyor. Önce suç isnat ederek tutuklatıyor. Yetmiyor toplama kampına gönderiyor. Yetmiyor sayısız işkenceye uğratıyor. Onca insanlık dışı uygulamaya direnemiyor Hans. En sonunda intihar ediyor. Daha doğrusu intihar ettiği öne sürülüyor. ♦♦♦ Alman yazar Mark Hayhurst tarafından, Litten’i anlatan bir oyun metni masamın üstünde duran fotoğrafa eşlik ediyor. Son yıllarda onun hakkında oyunlar yazılmış, belgeseller çekilmiş. Adına hukuk ödülleri verilmeye başlanmış. Bir de BBC yapımı var: “The man who crossed Hitler” Bir anlamda iade-i itibar yapılmak istenmiş. Bir avukatın hukuk adına, adalet adına son nefesine kadar çırpınışının öyküsü bu. Ardında ise oğlunu kurtarmak isteyen bir annenin feryadı var. Onun peşinden koşan... Yabancı diplomatlarla görüşen... Yardım isteyen bir kadının çaresizliği nefes almamızı zorlaştırıyor. En sonunda Bayan Litten İngiliz büyükelçisi ile konuşuyor. Onun evladını kurtaracağından neredeyse emin. Ama zaten sıkıntılı olan iki ülke ilişkilerini daha da felce uğratmamak adına İngilizler hiçbir şey yapmıyor. Hans Litten göz göre göre kurban edilmiştir artık. ♦♦♦ Sokrates’e halkı özellikle de gençleri tanık olduklarını düşünmeye yönlendirdiği, dolayısıyla düzeni çimdiklediği için öldürücü baldıran zehrini içirdiler. Fizikçi Galilei’yi Güneş’in Dünya’nın çevresinde değil, Dünya’nın Güneş’in çevresinde döndüğünü ısrarla söylediği için öldürdüler. Sacco ile Vanzetti’yi, ABD’deki komünist avı döneminde birer işçi önderi oldukları için komplo sonucu tutukladılar ve sınıf çıkarına kurban ettiler. Bruno’nun engizisyon yargıcına söylediği son söz, “Benim ölümümden benden daha çok korkuyorsunuz”du. Bu ülkede pek çok aydın siyasi cinayetlerde yaşamını yitirdi. Ne yazık ki adalet mekanizması tam olarak işletilmediği için de öldürüldükleriyle kaldı hemen hepsi. Oysa Camus her zamanki gibi haklıydı: “Adalet olmadan düzen olmaz!” ♦♦♦ Önceki gün “Avukatlar Günü”ydü. Son yıllarda yaşadıklarımız, gelecekte iade-i itibar içerikli filmleri, oyunları, belgeselleri yaptıracak bizlere. Bir kere daha Hans Litten’i anımsayacağız. O, “adalet” için başka ülkelerden, yapılardan medet ummanın sakatlığını bir kere daha fısıldayacak kulağımıza. “Kendi göbeğinizi kendiniz kesin!” diyecek. Prens Harry ve Meghan Markle'ın ilk Netflix projesinin detayları belli oldu
Kraliyet ailesindeki görevlerini bırakarak ABD’ye yerleşen Prens Harry ve Meghan Markle, Oprah Winfrey’e verdikleri röportaj sonrası İngiliz medyasının radarında kalmayı sürdürüyor. İddialar sonrası tüm gözlerin üzerlerine çevrildiği çift, Netflix için hayata geçirecekleri ilk projeyi duyurdu. Geçtiğimiz yıl Netflix ile milyonlarca dolarlık bir anlaşmaya imza atan Harry ve Meghan, platform için Invictus Oyunları’nı seyirciyle buluşturacak. Çiftin kurduğu Archewell Productions'ın üstlendiği 'Invictus'un Kalbi' adlı belgesel formatındaki yapımda 2022'de Lahey'deki Invictus Oyunları'nda mücadele edecek sporcular konu alınacak. Koronavirüs nedeniyle gelecek yıla ertelenen oyunlarda yer alacak sporcu ve organizatörlerin sahne arkası hikayeleri ve organizasyona hazırlık süreçleri, meraklısıyla buluşturulacak. Netflix'ten yapılan açıklamaya göre Prens Harry'nin kendisi de kamera karşısına geçecek. Belgesel dizisini Orlando von Diesel yönetecek, Joanna Natasegara da yapımcılığını üstlenecek. Bu ikili, Suriye'deki 'yardım kuruluşu' Beyaz Miğferler'i konu alan 'The White Helmets' ile 2017'de 'En İyi Kısa Belgesel' dalında Oscar ödülü kazanmıştı. ​Kendisi de Afganistan'da görev yapmış olan ve birçok kez Taliban'ın sözlü hedefinde kalan Prens Harry öncülüğünde 2014'te başlayan Invictus Oyunları'nda yaralı, sakat ya da hasta gazi askerler 9 dalda yarışıyor. Prens Harry ve Markle, resmi olarak ilk kez kamera karşısına da 2017'de Toronto'da düzenlenen bu organizasyonda çıkmıştı. Kraliyet Ailesi'nden ayrılıklarının ardından önce Kanada'ya, ardından da ABD'ye taşınan çift Netflix'in yanı sıra Spotify'la da anlaşma imzalamıştı. Netflix announce new Prince Harry and Meghan Markle docuseries https://t.co/VJKypLT4EU pic.twitter.com/znzKPH8iGd Sessiz çığlıklarla dolu aynalar
Erdem Kadak’ın ‘Süpür’ sergisi 17 Nisan akşamına kadar İstanbul Nişantaşı’ndaki Galeri Selvin’de görülebilir. İbrahim Karaoğlu Her toplumun sosyal gerçekliği içinde ortaya çıkan kültürel yaşamın ve ritüellerin gerçek ya da soyut simgelerini yansıtır halk sanatı. Halk kültürünün önemli bir varsıllığını oluşturur. Bu kültürün yarattığı, görerek ve dokunarak deneyimlediğimiz nesneler; biçimlerinin ve tasarımlarının estetiği bağlamında birer sanat yapıtıdır. Her birimizin çocukluk belleğinin ışıltılı renk dünyasını oluşturur halk sanatının nesneleri. Ben en çok camaltı resimlerini severdim. Şahmaranlı cam tepsileri ve duvara asılan resimleri hiç unutmadım. Masalını sonradan öğrendiğimde daha bir sevmiştim Şahmaran’ı. Çocukluk anılarımızın başka camaltı resimleri de vardı; hattatların elinden çıkma “Amentü Gemisi” ve “Ah Mine’l-Aşk” yazılı resimler. O zamanların en eski dükkânlarında “Amentü Gemisi” olurdu; bereket getirsin diye. “Ah Mine’l-Aşk” da kutsanarak asılırdı kimi evlerde; “aşkın elinden ah çekmek” anlamına geldiği bilinmeden. Halk hikâyelerinin kahramanları, denizkızı vb ne çoktu bu resimler. Bugün unutulmaya yüz tutmuş bir sanat camaltı resmi, ya da uyduruk serigrafik üretimlerle; kokusu alınmış karanfiller gibi duruyor kimi züccaciyelerde. Oysa kadim bir sanattır. Batı’da ve pek çok yerde dinsel tapınakların en önemli süsüdür hâlâ. Pek çok ünlü ressam camaltı resim tekniğiyle önemli yapıtlar üretmiştir; Eugene Delacroix, Henri Matisse, Pablo Picasso, Oskar Kokoscha ve çağdaşları... Hiç unutmam, yedi yıl önce, Kunstmuseum’da, “Oskar Kokoscha/ Hümanist ve Asi” sergisinde çok özel bir camaltı resmi görmüştüm.  Bizim de camaltı resmi yapan çok kıymetli çağdaş sanatçılarımız var; Fikret Otyam, Erol Eti, Hüsamettin Koçan, Neveser Aksoy ve Mevlüt Akyıldız gibi. Camaltı tekniğini en yetkince kullandılar ve kendi sanat dilleriyle sundular.  YAŞANILIR BİR GELECEĞE GÖTÜREN RESİMLER  Ressam Ekrem Kadak da uzun zamandır camaltı resmi yapıyor. Süslü, dekoratif unsurlardan arınmış; günümüzün sorunları ve çelişkileri üzerine yoğunlaşarak, farklı bir şimdiki zaman algısını görselleştiren, izleyicisini yaşanılır bir gelecek hayaline yönlendiren resimler yapıyor.  Yıllarca tuval yüzeyinde farklı izleklerle, farklı biçemler deneyerek kendi sanat diline ulaştı Ekrem. Şimdi o dille, yeni bir teknikle izleklerini, kurgularını camın saydam yüzeyinden yansıtıyor. Bu sürecin başladığı dönemlerde, “Saydam yüzeyler büyülü alanlarım benim. O yüzeydeki boşluk sınırsızlık duygusu veriyor bana. Doğaçlama dokunuşlarla boyuyorum ve hesaplaşıyorum boşlukla. Yaşamın dikiz aynası o boşluk” diyordu. Yıllar önce, ArtAnkara için “Karanlık Oda” adıyla bir sergiye hazırlanırken gitmiştim atölyesine. O dönemki camaltı resimlerini okuyarak “Kara aynalara bakmak” başlıklı bir yazı yazmıştım çıkacak kitabı için. “Kendini yeniden yaratmak için en uzaklara gider Paul Gauguin. Mutsuz, ıstıraplı günlerinde kara aynalara bakıp, yoğun imgelerle egzotik resimler yapar. Aradıklarını bulamadığı düş bozumu zamanlarında; kara aynaların içinden okur hayatı. Ekrem Kadak’ın ‘Karanlık Oda’ resimleri Gauguin’in kara aynalarını anımsattı bana. Son yıllardaki yaratı serüveninde, kendi resminin içinden kendine yeniden bakarak yeni manifestolarını sunuyor. Yaşadığımız distopyanın iç boşluğumuzdaki kara aynalarını okuyarak; imgesel göstergelerle sezgilerini iletiyor izleyicisine. Susuk figürlerin içini sessiz çığlıklarla dolduruyor...” diye tanımlamıştım o günlerdeki resimlerini. Bugün de sürdürüyor o tavrını.  ZİHİNSEL VE EKOLOJİK KİRLİLİĞİ ‘SÜPÜR’  Son sergisini İstanbul’da, Galeri Selvin’de açtı. Sergideki resimleri üzerine söyleşirken, serginin serüvenini şöyle anlattı Ekrem: “Çok renkliliğin cenneti sesli düşünmek. Sesli düşünmenin cenneti de çok renklilik benim içim. Ülkem de böyle olsun diye özlemim... Ben temalı sergilerimi de böyle oluşturuyorum. İşin kolayına kaçmak için değil, güncel olana dokunmak için tema belirliyorum. Geçmişte, doğulu kadınlar serisini ‘Yukarıya Bak’ diye adlandırmıştım. Bu kavramı üniversitelilerin eyleminde gördüğümde hiç şaşırmadım. Daha önce ArtAnkara’da ‘Süpür’ adıyla sunduğum konsept; ‘Zihinsel ve ekolojik kirliliğe’ karşı duruştu. Genç arkadaşlarla, süpürge kullanarak yaptığımız bu sergi ve performansın sloganıydı ‘Süpür’. Bizim etkinliğimizden altı ay sonra Parisli gençler, ellerinde süpürgelerle ‘Irkçılığı süpür’ diye meydanlara çıktığında da çok mutlu olmuştum. Tema, güncel olanla örtüştüğünde daha anlamlı oluyor... Zihinsel ve ekolojik kirlilik hâlâ çok temel bir sorun. Bu nedenle Galeri Selvin’deki sergime de ‘Süpür’ adını koydum.”  Son sergisi rengarenk Ekrem’in. Doğanın ve insanın kirlenmeden özgürleşeceği umudunu renklerin diliyle sunuyor. Birlikte armonik sesler veren renklerle boyalı resimler; çağrışımlarla dolu bir görsel dünyayı, figüratif ve soyut bir dengeyle, izleyicisinin sezgisine sunuyor. Doğanın ve insanın; öfke, kızgınlık, utanç, mahcubiyet, hayal kırıklığı ve mutsuzluğu çığlıklara dönüşmüş resimlerin içinde. Kendine özgü motiflerle, figürlerle kendini tanımlayan her bir resim izleyicisini içine çekiyor. Yoğun renk kompozisyonlarıyla oluşturduğu büyülü resim dilini, etkili ışık efektleriyle sunuyor. Çiçek motiflerine benzeyen lekeler; kır çiçeklerinin renk cümbüşünü, kokularıyla da duyumsatıyor sanki. Her figür, üzerinde yer aldığı saydam yüzeydeki heykelsi görünümüyle içini dışa vuruyor.  İnsan (öncelikle kadın) ve doğa özneleri üzerinden izleklerle ürettiği resimlerin pek çoğu koleksiyonerlerin de gözdesi oldu. Sizin de yolunuz Galeri Selvin’deki ‘Süpür’ sergisinden geçsin. Kirlenmemiş doğaya ve ruhlara özlem duygusuyla gezin Ekrem Kadak’ın sergisini. Yanılgı ve boşluk
Kjersti Skomsvold’un ‘33’ adlı romanında vardı, “Kendime her zaman gerçeği söyledim ve aynı zamanda başka herkes gibi tümüyle yanıldım.” Romanın anlatıcısının yaptığı bu tespit, kaygı başta olmak üzere aslında pek çok sorunun da temelini oluşturuyor. Ama belki de sadece sorunların temelini oluşturmuyordur bu gerçek, belki de insanın ve hayatın gizemini oluşturan rastlantılar bulamacı ya da bilmecesi, ancak bu sayede var oluyordur. ‘ÖTEKİ’NİN BAKIŞI  Skomsvold’un bahsettiği bu yanılsama, günümüzde artık bambaşka seviyelere gelmiş durumda; insanın kendisine referans alacağı toplumsal simgeler dağılmış ya da kaybolmuşken… Lacan’ın öznenin kuruluşu için gerekli olan, fantezi düzeyinde arzunun mekânı olarak simgesel sistemin tüm belirleyicilerinin toplamı olarak tarif ettiği ‘büyük Öteki’yle ilişkimiz değiştiği için, kendimizle ilişkimiz de değişti. Artık günümüz insanı, “Kendime her zaman gerçeği söyledim” derken bile şüphe içinde. Hakikatten çok işlevsel olan önemli hale geldi. Bu da 'öteki'ni, 'öteki'nin bakışını belirsizleştirerek kaygıyı arttırdı. İnsanın kendi imgesini sürekli yeni baştan yaratmaya çalışması, büyük bir meşguliyet haline geldi. Etrafınızdaki dünya kesin olarak belirlenemiyor ve sürekli değişiyorsa, kişi de sürekli olarak kendisini değiştirme ve yeniden tanımlama ihtiyacı duyar. Hatta bu durum, özellikle gençler için başlarda keyifli bir oyuna bile dönüşebilir; toplumsal simgelerin bu belirsizliğinde, istediğin kişi olabilirsin, yeter ki şunu giy, şöyle konuş… Ama insanın kendisini yeniden tanımlaması kendi başına yetmez, kendisini ispatlaması da gerekir. Başkaları da onun için aynı şeyleri söylemediği sürece, kendisini olumlayamaz. İnsanın kendi imgesini yeniden yaratma çabası, pek çok romanın ya da filmin konusunu oluşturuyor. Ama bu yeniden yaratım ciddi bazı sorunları da peşinden getirir, belleğindeki anılar, geçmişten getirdiği ilişkilerdeki tutum ve davranışlar kolayca değişmez, silinip yeniden yazılamaz ve bu da içeride bir karmaşaya neden olur. Boşluk duygusu, karmaşayı sever…  KAYGININ ŞİDDETİ  Renata Salecl, ‘Kaygı Üzerine’ adlı kitabında, bir kaygı giderici ilaç reklamından bahsederek, geçmişten farklı olarak artık ilaç reklamlarında, bize kişinin kaygı yaşarken doğru olmayan bir gerçeklik inşa ediyor olduğunu değil, bu karanlık ve iç karatıcı gerçekliğe yeni bir gözle bakabilme ve katlanabilme olanağı sunmakla ilgilenildiğini yazmıştı. İlk reklamlarda gerçekliğin yaşanılan kaygının şiddetine bağlı olarak değiştiği üzerinde durulurken, artık gerçek ne olursa olsun, o gerçekliği inkâr ederek, bozup değiştirerek devam etmek önemli olmuştu. Reklamlardaki bu bakış açısı değişikliğini, siyasetten gündelik hayata, hemen her yerde görmek mümkün. Gerçeklik ile yanılsama arasındaki sınır kalktığında ya da belirsizleştiğinde, umudun yerini fanteziler alır. Umut, sadece ve sadece gerçekliğin içerisinde hayat bulur. Umutlu olmak için gerçeklere ihtiyacımız var. Skomsvold’un romanında yazdığı gibi, daha sonra yanıldığımızı anlayacak olsak da, kendimize bütünüyle dürüst olmaya devam etmekten vazgeçmemeye… Dijital içerik platformu Gain, ücretli üyelik modeline geçiyor
Kısa bir süre önce yayın hayatına başlayan dijital içerik platformu Gain, aylık üyelik ücreti alacağını duyurdu. Platformdan yapılan açıklamaya göre, ‘Premium’ aylık üyelik ücretinin 21,90 TL olacağı belirtilirken, uygulama içi ödemelerde aylık 23,99 TL’nin alınacağı ifade edildi. Gain’den konuyla ilgili yapılan mevcut üyelere gönderilen mail şu şekilde: “Heyecanla başladığımız yolculuğumuzda yanımızda olduğunuz için çok mutluyuz. Şimdi birlikte çıkmak istediğimiz yeni bir yol daha var. 7 Nisan’da özenle seçtiğimiz, severek çektiğimiz yerli-yabancı yepyeni içeriklerle yeni bir döneme giriyoruz. Ayda sadece 21,90 TL’ye* Premium aboneliğe geçerek aşağıdaki içeriklere ve çok daha fazlasına erişebilirsiniz. GAİN’deki içeriklerin bir kısmının her zamanki gibi ücretsiz kalmaya devam edeceğini de belirtelim. Yepyeni içerikler keşfetmeniz için aşağıda sizi bekliyor. *GAİN Premium üyeliği kredi/banka kartı ile aylık 21.90 TL, uygulama içi ödeme ile aylık 23.99 TL’dir.” YENİ İÇERİKLER DE DUYURULDU Gain'in yaptığı açıklamaya göre premium üyelikte Metot, Senkron, Years & Years, Corporate, One Captain, David Bowie Last Five Years, Zoey’s Extraordinary Playlist ve çok daha fazla içerik yer alacak. Üyelik sisteminin nasıl işleyeceği, ücret vermeden platformdaki diğer içeriklerin izlenip izlenemeyeceği ise henüz belli değil. Gain, Filli Boya şirketinin eski sahibi Gözde Akpınar tarafından kurulmuş ve 2020’nin sonlarında yayın hayatına başlamıştı. Platform, ‘bağımsız video içerik yaratıcılarını da destekleyeceğini’, ‘sektörde çok sesliliğe ve özgün üretimlere önem veren bir yayın politikası izleyeceğini’ aktarmıştı. Aktör Paul Ritter, 54 yaşında hayatını kaybetti
İngiliz aktör Paul Ritter, 54 yaşında hayatını kaybetti. Aktörün ajansından yapılan açıklamada, Paul Ritter'ın dün gece evinde hayatını kaybettiği, son nefesini verirken yanında eşi ve oğullarının olduğu belirtildi. Ritter'ın beyin tümörü tedavisi gördüğü kaydedildi. Beyin Tümörü Araştırmaları Derneğinden yapılan açıklamada, Ritter'ın ailesi ve sevenlerine başsağlığı dilenirken, "Her yıl yaklaşık 16 bin kişiye beyin tümörü teşhisi konuluyor ve diğer çoğu kanser türlerinin aksine beyin tümörü vakaları ve ölümleri artıyor." denildi. SANAT DÜNYASINI YASA BOĞDU  Ritter'ın ölümü sonrası sanat dünyasından isimler sosyal medya aracılığıyla duygularını ifade etti. Komedyen Rob Delaney, Ritter'i "inanılmaz yetenek" olarak nitelendirirken, senarist Robert Popper, Ritter'ın "birlikte çalıştığı en büyük aktör" olduğunu belirtti. Oyuncu Mark Gatiss, "Bu korkunç haber beni şok etti ve üzdü." diye yazarken, aktör Russell Tovey, Ritter'ın "tanışılacak en iyi oyunculardan biri" olduğunu kaydetti. Ritter, son olarak geçen sene final yapan Friday Night Dinner aldı televizyon dizisinde aile babası Martin Goodman'ı canlandırıyordu. Çernobil dizisinde nükleer santralin başmühendis yardımcısı Anatoly Dyatlov olarak beğeni toplayan Ritter, Harry Potter ve Melez Prens'te büyücü Eldred Worple rolüne hayat vermişti. Ritter, 2008 yapımı James Bond filmi Quantum Of Solace'ta da Başbakan danışmanı ve bir suç örgütünün gizli üst düzey ismi olan Guy Haines'i oynamıştı. Direniş coşkusu notalara yansıdı
Işıl ÇALIŞKAN “Üç derdim var birbirinden seçilmez/ Bir ayrılık bir yoksulluk bir ölüm” der halk ozanı Karacaoğlan “3 Derdim Var” şiirinde. İnsanlığın değişmeyen dertleri bu kez Anadolu rock yorumu ile dinleyici karşısında. Elbette dertler yalnızca bununla sınırlı değil.  Anadolu rock müziğin efsane ismi Taner Öngür’e güçlü vokaliyle eşlik eden Serap Yağız “3 Derdim Var” albümünde bilinen şarkılara bilinmedik sertlikte yorum katıyor. Taner Öngür’ün 1976’da Can Yücel şiirinden yaptığı “İşçi Marşı” bestesiyle işçilerin dertlerini dile getiriyor ikili. Yine Can Yücel’in anti-nükleer mücadeleye, hediye olarak yazdığı "Sonsöz" şiirine getirdikleri yorum ile “Nükleer santrallere son” diyorlar. Üç Derdim Var’da Serap Yağız'ın güçlü sesinden yansıyan isyan Taner Öngür’ün gitarıyla bütünleşiyor. Öngür ile karantina günlerinde kaydedilen albümü konuştuk. ► 3 Derdim Var’ın hikâyesini sizden dileyelim… Serap Yağız ile 2007'den beri zaman zaman birlikte çalışmalarımız oluyor. Daha önce birlikte 3 albüm yapmıştık. Dolayısıyla yaptığımız şarkıları canlı çalabilmek için de bir grup oluşturmuştuk. Çeşitli konserlerde bu albümlerden şarkıları çalarken, repertuvarımıza başka şarkılar da ekledik. Bunlar genellikle sevdiğimiz ve yaptığımız müziğe katkısı olacak şarkılardı. En önemlileri Tülay German'ın “Yunus'tan, Nâzım'a” isimli albümünden etkilendiğimiz “Mapusun içinde”, “Urganda Gerdan İniler” ve “Yeniliğe Doğru” isimli şarkılardı. Bunlara ek olarak Can Yücel'in nükleer santral karşıtı harekete hediye ettiği, "Sonsöz” isimli şiire benim yaptığım besteyi ve "Hem Okudum Hem de Yazdım" isimli eski türküyü de repertuvarımıza almıştık.  ► Şarkıları seçerken kriteriniz ne oldu? Bu şarkıların bizim için ortak yanları, Anadolu rock tarzında yaptığımız düzenlemeler ve sözlerinin taşıdığı anlamlardı. Uzun yıllar bu şarkıları konserlerde çaldık. Hiçbir albümümüzde yer almayan bu şarkıları bir araya topladığımızda belli bir albüm konsepti taşıdığını gördük. Mevcut şarkılara ek olarak yine Can Yücel'in “İşçi Marşı” şiirine benim yaptığım beste, 1973'te Cem Karaca & Moğollar'la birlikte yaptığımız “Obur Dünya” ve 1974’te Ersen & Dadaşlar'la birlikte çalışırken yaptığımız “Bir Ayrılık Bir Yoksulluk Bir Ölüm” gibi şarkılar da eklendi. Böylece dinlediğiniz albüm oluştu. Geçen yaz kayıtlara başladık. Kayıt, miks ve plak basım maceralarından sonra albüm hem plak olarak hem de dijital platformlarda yayınlandı. ► Dinleyici şarkıların ilk duyduğu halini benimser. Sevilen şarkılara yeni bir yorum getirmek riskli değil mi? Evet dinleyiciler genellikle şarkıların ilk duyduğu halini benimser, genellikle değil ama çoğunlukla. Risk mi? Dinleyicinin ilgisizliğini düşünürsek bugüne kadar bu anlamda çok risk aldım diyebilirim. Fakat bu albüm yayınlanalı bir hafta bile olmadı ama daha önce böyle bir durumla karşılaşmadım. Tam tersi çok kimse “orijinal halini çok severdim fakat bu hali de çok güzel” şeklinde yorumlar yapıyor. Tabii bu durum bizi çok mutlu ediyor. Belki de daha önce birlikte yaptığımız 3 albümü düşünürsek en kısa zamanda en çok ilgi gören albümümüz diyebilirim. ► Can Yücel’in “İşçi Marşı” isimli şiirine 1975’te Cem Karaca & Dervişan için yaptığınız beste de repertuvarda. Bu marşı bugün yorumlamak nasıl bir önem atfediyor? “İşçi Marşı” 70'lerde işçi sınıfı bilincinin çok yüksek olduğu yıllarda sınıf mücadelesinin coşkusunu dile getiren bir şarkı olmuştu. Bugün için önemi ise o yıllardaki yükselen mücadeleyi hatırlamak ve bugünkü şartlarda yenilginin değil de direnişin coşkusuna bir katkıda bulunmak olabilir herhalde… ► Albümü karantina sürecinde kaydettiniz. Nasıl bir tecrübeydi? Albüm kayıtlarına geçen yaz Burgazada Cennet Bahçesi’nde açık havada davul kayıtlarını yaparak başladık. Bir araya toplanmak zor olduğu için teker teker kaydettik. Bu da kayıt sürecini uzamasına neden oldu. Fakat karantinanın bana şöyle bir faydası oldu; bol boş zaman olduğu için miks ve düzenleme süreci sakin, yavaş, aceleye gelmeden ve olabildiğince dikkatlice yapma fırsatım oldu. Genellikle miks yaparken bir an evvel sonuca ulaşmak isteyen alelacele ve dikkatsiz çalışan biri olduğum için iyi bir çalışma disiplini kazanmak konusunda kazancım oldu. Sonuçtan bu açıdan memnunum. ► 250 plağı Çek Cumhuriyeti’ndeki müzikseverlere ulaştırdınız… Plakları Çek Cumhuriyeti’nde, Avrupa’nın en eski ve en büyük plak basım fabrikalarından biri olan GZ Vinyl firmasında bastırdık. Aslında şu sıralarda ülkemizde basılan birçok plak orada basılıyor. 80'li yılların ortasına kadar ülkemizde de birkaç plak basım fabrikası vardı. Fakat kaset ve CD devreye girince bu fabrikalar kapandı. Makinaları da herhalde hurdacılara satıldı. Şu sıralarda bizde de bir plak basımı yapan yer var fakat plak master'ını yine yurt dışında yaptırıyorlar. Sonuçta maliyeti aynı oluyor. Burada zaman da uzun sürüyor o yüzden GZ vinyl firmasında bastırdık. İmkânlarımız ölçüsünde ancak 250 adet bastırabildik. Ancak tüm plaklar birkaç gün içinde tükendi. Mayıs ayında yeni bir baskı daha yapmayı planlıyoruz. *** HAYKIRARAK BEN DE VARIM DİYORUM ♦ Derdim Var albümünde tam da günümüze denk düşen şarkılar olduğunu söyleyen Serap Yağız, “İşçiler adaletsiz bir şekilde işten atılıyor, grevler yapıyorlar, düşünen, konuşan, yazan gazeteciler, çok değerli insanlar cezaevinde, bir de haksız yere elimizden alınan bir İstanbul Sözleşmesi var” diyor. Bu anlamda düşüncelerini, tavrını, rengini, tam olarak ortaya koyan bir albüm olduğunu söyleyen Yağız sözlerini şöyle sürdürüyor: Hem bu kadar erkek egemen bir Anadolu rock ortamında da kadın seslerinin daha çok ve daha güçlü çıkması açısından da çok önemli buluyorum. Anadolu rock müziğinin erkek sesiyle bütünleşmiş bu yapısında şarkı söyleyerek, haykırarak ben de varım diyorum.” 'Olağan Şüpheliler' dizi setinde kaza: Oyuncu yoğun bakıma kaldırıldı
Bir sinema dostu
Bertrand Tavernier seksen yaşında, 25 Mart’ta bu dünyadan ayrıldı. Onunla da çoğu yabancı yönetmenle olduğu gibi Uluslararası İstanbul Film Festivali sayesinde tanışmıştım. The Marmara’da gazetecilerle teker teker konuşuyordu. Fransızca pek bilmediğim, hiç de konuşamadığım için henüz bir çeviri seansından çıkmış Serra Yılmaz’a gidip, bana çevirmenlik yapmasını rica ettim. Böylece her janrdan film yapmasıyla zaten dikkatimizi çeken üstadın, kendi filmleri, hatta Fransız ve Avrupa sineması dışında, Amerikan sinemasıyla da yakından ilgilendiğini anlamış olduk. Ardından yazılan yazılardan birinin başlığı “Fransız Sinemasının Aslanı”ysa, bir diğerininki de “Amerikan Sinemasının bir Dostu”ydu. Bertrand Tavernier hicivden dönem dramlarına, toplumsal gerçekçiliğe, caza, ‘hardboiled’ polisiyeye, bilim-kurguya ve Fransızlar açısından İkinci Dünya Savaşı filmlerine kadar her tür film yapan efsanevi bir yönetmendi. “L'horloger de Saint-Paul” (1974), “La mort en direct / Ölümü beklerken (1980), “Coup de torchon / Sil Baştan” (1981), “Un dimanche à la campagne” (1984), “Round Midnight” (1986) ve “Daddy Nostalgie” (1990) gibi unutulmaz filmleri vardır. Bu arada, Fransız sinemasının en iyi kadın oyuncuları ile de çalıştığını unutmayalım ama Bertrand Tavernier deyince akla ilk gelen oyuncu elbette Philippe Noiret’dir. Tavernier’nin ilk filmi “L'horloger de Saint-Paul”da (1974), birlikte çalıştılar. Yönetmen filmi, bütün Fransız sinemacılar için esin kaynağı olmuş George Simenon’dan uyarlamıştı. Gene birlikte çalıştıkları filmlerden “Coup de Torchon / Sil baştan”, Jim Thompson’ın ‘pulp’ romanı Pop. 1280’den yapılmış bir uyarlama, kimine göre bu zor yazarın en iyi uyarlamasıydı. Tavernier aksiyonu Amerika’nın güneyinden 1930’larda Kolonyel Fransa Batı Afrika’sına taşımıştı. BİR TİYATRO ÂŞIĞIYDI Yönetmen ve senarist olarak çalışmalarına ek olarak Tavernier sinemayı savunan ve filmleri korumaya uğraşan bir sinema âşığıydı. Aynı zamanda, eleştirileri Cahiers du cinéma, Positif ve Cinéma’da çıkan bir eleştirmendi. Amerikan sinemasının elli yılını anlatan “50 ans de cinéma Américain”i yazmıştı. (ilk baskısı “30 ans/yıl” olarak 1991’de). Amerikan filmlerinin 30 ve 50 yıl geriye giden bu ansiklopedik incelenmelerinden önce de Amerikalı yönetmen ve senaristlerle söyleşilerinden oluşan “Amis Américains”ı hazırlamıştı. Kamera arkasına son olarak 2016 ve 2018’de geçti. Önce 2016’da “Voyage à travers le cinéma français”i belgesel olarak çekti. İki yıl sonra da aynı konuda dokuz bölümlük TV serisi “Voyages à travers le cinéma français”i yaptı. Tavernier, Institut Lumière film vakfının da kurucusuydu, yıllarca burada yakın arkadaşı, Cannes sanat direktörü Thierry Frémaux ile çalıştı. Lumière kardeşlerin sinemaya ilk kez hayat verdiği bu kentte doğmuştu. Enstitü’yü Paris’e taşımayı da hiç kabul etmedi. Lyon’un kendini kolay kolay ele vermeyen bir şehir olduğunu, Simenon mekânlarına benzediğini söyledi. Bu esrarı korumak istiyordu. “YÖNETMENLER İÇİN KAYIPTIR” Amerikan sinemasını dünyada en iyi bilenlerden biriydi. Ondan iyi sadece Martin Scorcesese biliyordur diyorlar. Kimsenin adını duymadığı yönetmenlerin filmlerini bilen, tanıyan Quentin Tarantino bile “Amerikalı Dostlarım” için onunla yaptığı söyleşide Tavernier’nin önüne geçememiş. İkisinin saydığı filmler ve sahneler arasında bilemedikleri, kaçırdıkları birer tanecik film çıkmış. Ona 2004’te bir onur ödülü veren Amerikan Yönetmenler Birliği DGA, “Büyük bir yönetmen ve yönetmenlerin büyük bir dostu” olarak Bertrand Tavernier’nin kaybının yasını tuttuklarını açıkladı. Yönetmen Michael Mann ise, “Bertrand Tavernier’nin kaybı, sinema için ve dünyanın her yanındaki yönetmenler için bir kayıptır,” dedi ve ekledi: “Efsanevi bir Fransız sinemacı, sinemanın savunucusu olmaktan da öte Hollywood sineması üzerine Fransa’da bir kitap yazmıştır. Onu tanıma ayrıcalığı için daima minnettar olacağız.” 2021 SAG Ödülleri sahiplerini buldu
SAG (Screen Actors Guild - Ekran Oyuncuları Birliği) Ödüllüleri, bu yıl 27. kez sahiplerini buldu. Törende, pandemi nedeniyle sunucu ve kazananların önceden kaydedilmiş videoları gösterildi. The Trial of the Chicago 7 filmi ile Schitt’s Creek ve The Crown dizileri gecenin kazananları oldu. Toplu Performans The Trial of the Chicago 7 En İyi Kadın Oyuncu Viola Davis | Ma Rainey’s Black Bottom En İyi Erkek Oyuncu Chadwick Boseman | Ma Rainey’s Black Bottom En İyi Yardımcı Kadın Oyuncu Youn Yuh-jung| Minari En iYi Yardımcı Erkek Oyuncu Daniel Kaluuya | Judas and the Black Messiah  En İyi Dublör Performansı Wonder Woman 1984 Drama Dalında Toplu Performans The Crown Komedi Dalında Toplu Performans Schitt's Creek En İyi Kadın Oyuncu (Drama) Gillian Anderson | The Crown En İyi Erkek Oyuncu (Drama) Jason Bateman | Ozark En İyi Kadın Oyuncu (Komedi) Catherine O'hara | Schitt’s Creek En İyi Erkek Oyuncu (Komedi) Jason Sudeikis | Ted Lasso En İyi Kadın Oyuncu (Mini Dizi/TV Filmi) Anya Taylor-Joy | The Queen’s Gambit En İyi Erkek Oyuncu (Mini Dizi/TV Filmi) Mark Ruffalo | I Know This Much Is True En İyi Dublör Performansı The Mandalorian Fazıl Say'dan CHP'ye sert eleştiriler
Dünyaca ünlü piyanist ve besteci Fazıl Say, CHP'ye karşı sert bir açıklama paylaştı. "Siz kazanamazsınız kardeşim!" diyen Say, gerekçesini ise 'korku' üzerine kurdu. "CHP’ye naçizane bir eleştiri" başlığıyla yaptığı paylaşımda Fazıl Say, "Siz Atatürk’ü hele hiç anlamamışsınız, anlamadığınız Atatürk’ün maalesef tahmini 100 yıl gerisindesiniz, korku yılı olarak da 100 ışık yılı gerisindesiniz" dedi. Fazıl Say sert mesajında "Bırakın korkuyu. Bize cesur insanlarla gelin. Sıkışıp kalmışlığınızı atın. Dertlerinizi atın. Nefes alın. Nefes! Güven verin" ifadelerini kullandı. Fazıl Say'ın paylaşımının tam metni şöyle: "CHP’ye nacizane bir eleştiri. Ne zaman Halk Tv’de tartışma seyretsem, ne zaman bir bakkalda uzaktan Sözcü gazetesi manşetine rastlasam, ne zaman bir CHP’liyi filanca kanalda konuşurken televizyonda görsem; hep aynı hislerdeyim ; KORKU! Korku, korku... Korku kötü şeydir. Korku kendinde başlar. Ve malesef sevginin zıttıdır, cesur olmayan sevemez. Cesur olmayan kazanamaz. Siz kazanamazsınız kardeşim! Siz kazanmaktan da korkuyorsunuz! Siz İktidardan korkuyorsunuz! Siz genç nesile ulaşmaktan, 40 yıllık Kürt sorunundan korkuyorsunuz! Siz laiklik savunmayı da bu korkuyla yapamazsınız. Laiklik savunmayan kadın haklarını savunacak? “Olanın iyisi”? Bu ama öyle bir konu değil.. Salgını, şu tüm hataları, Türkiye’nin durumunu; her şeyi... Siz Atatürk’ü hele hiç anlamamışsınız, anlamadığınız Atatürk’ün malesef tahmini 100 yıl gerisindesiniz,korku yılı olarak da 100 ışık yılı gerisindesiniz, Atatürk “bugünkü sizin” çok ilerinizde, sandığınızdan da ilerisinde. Çünkü “korkmuyordu” o. Korku ışık yıllarıyla ölçülür... Siz korkunun çağındasınız. Ve maalesef bunu bize yansıtıyorsunuz, ve bizi eritiyorsunuz. Bize; bu ülkede, özellikle gençlere ve kadınlara, gerçek anlamda umut vermemenizin nedenidir; bu korku. Tek tavsiyem var kardeşim; içinizde korkmayanların sayısını arttırın. Gençler cesur, kadınlar cesur, sayısını arttırın. Bırakın korkuyu. Bize cesur insanlarla gelin. Sıkışıp kalmışlığınızı atın. Dertlerinizi atın. Nefes alın. Nefes! Güven verin." Fazil Say (@fazilsay)'in paylaştığı bir gönderi ATV, Ölümlü Dünya'ya yine sansür uyguladı: "Dolar olmuş 4 lira" repliği kesildi
Sezen Aksu, Kültür Servisi'ne telif davası açtı
Şarkıcı Sezen Aksu, 'Demo' albümünü haberleştirip, 'Begonvil' şarkısının YouTube yönlendirmesini paylaşan Kültür Servisi sitesine telif davası açtı. Kültür Servisi'nden yapılan açıklamada, davanın ilk duruşmasının 1 Haziran’da İstanbul 2. Fikri ve Sınai Haklar Ceza Mahkemesi’nde görüleceği ifade edildi. "Sezen Aksu, YouTube'a özel hazırladığı albümü haber yaparken YouTube yönlendirmesine yer veren bir kültür gazetesine resmen telif davası açtı" ifadelerine yer verilen Kültür Servisi'nin açıklamasında şunlar kaydedildi: "1 Haziran’da, begonviller boy verip, Bodrum’u yasemenler bastığında, Sezen Aksu nerede olur bilinmez, biz Çağlayan Adliyesi’nde hakim karşısında olacağız. Gazeteci yargılamalarının vaka-i adiyeden sayıldığı bugünün Türkiye’sinde, hiç aklımıza gelmezdi, demek bizim adliye mesaimizin sebebi Sezen Aksu olacakmış. Hadi bakalım..." NE OLMUŞTU? Süreç hakkında bilgi veren Kültür Servisi, açıklamasında şunları ifade etti: "Sezen Aksu’nun yapım şirketi SN Müzik’in gazetemizde Aksu’nun şarkısının YouTube yönlendirmesine yer verdiğimiz için telif ihlali gerekçesiyle Kültür Servisi’nden şikayetçi olduğunu ve dava tehdidinde bulunduğunu, 9 Mart tarihli haberimizle duyurmuştuk. Karşı taraf uzlaşma için 11 bin lira istemiş, 9 bin lira nakitle anlaşabileceğimizi söylemişti. Biz de telif hakkı ihlalinde bulunmadığımızı, mahkemede kendimizi savunacağımızı bildirmiş ve 11 Mart’ta Çağlayan Adliyesi’nde uzlaşmayacağımıza dair belge imzalamıştık." Yüzüklerin Efendisi, Sovyetler Birliği'nde dizi olarak çekilmiş: Yerel kanal arşivinden görüntüler
İngiliz dilbilimci ve Oxford Üniversitesi profesörü J. R. R. Tolkien'in 1954’de yazdığı, 2001-2003 arasında, ABD yapımı olarak filme çekilen epik fantezi roman Yüzüklerin Efendisi'nin (The Lord of the Rings) Sovyet Sosyalist Cumhuriyetler Birliği (SSCB) dağılmadan önce, 1991’de televizyon dizisi olarak çekildiği ortaya çıktı. Son yıllarda bu iddia Rusya’da sık sık gündeme geliyordu. Ancak bir yerel kanalda tek sefer gösterilen ve ortadan kaybolan bir film olduğu ”şehir efsanesi” olarak konuşuluyordu. Ancak ortada filmin ne orijinali de kopyası vardı. Nihayet tüm dünya sinemaseverleri için müjdeli haber geldi: “Sovyet yapımı 'Yüzüklerin Efendisi' uyarlaması ‘Hranetli’ (Muhafızlar) adlı üç bölümlük TV film serisi bulundu, Youtube’a yüklendi.  Bu haber sinemaseverler için tam bir ‘hediye’ oldu ve şimdiden forumlarda, haber sayfalarında, sosyal medyada hararetli sohbetler, yorumlar, tartışmalar başladı. ARŞİVDE KALMIŞ Rus basını ve Moskova merkezli TürkRus'da yer alan haberlere göre haberlere göre, 30 yıldır, var olan tek kopyasının da kaybolduğu sanılan Yüzüklerin Efendisi'nin Sovyet film uyarlaması "tesadüfen" St. Petersburg’daki yerel TV kanalı (5. Kanal) arşivinde bulundu. "Muhafızlar” adlı dizi filmin, 1991'de adı Leningrad olan St. Petersburg'da sahnelendiği ortaya çıktı. Neredeyse SSCB'nin çöküşünün arifesinde çekilen dizinde başrollerde Viktor Kostenetski ve Georgyi Ştil gibi devrin yıldızları oynamıştı. Dizi, televizyonda sadece bir kez gösterildi, o günün şartlarında ilgi görmedi, SSCB yıkılırken kaydın izleri kayboldu. Yayın hakkına sahip olanlar da bilinmeyen bir nedenle bu konuyu açmak istemedi. Ancak sonunda sır perdesi kalktı. St.Petersburg Tolkien Derneği üyelerinin sosyal medyada örgütlenip konuyu gündeme taşıması ve St. Petersburg’daki ünlü Hermitaj Müzesi’nin “sanat eseri olarak arşivine katma” amaçlı çabalarıyla filmin gün yüzüne çıktığı belirtiliyor. Peter Jakcson'un yönettiği film ''Yüzük Kardeşliği'', ''İki Kule'' ve ''Kralın Dönüşü'' üçlemesiyle sinemaseverlerin beğenisini toplamıştı. (AJANS BİZİM) Uçan Süpürge Uluslararası Kadın Filmleri Festivali'nin afişi yayınlandı
Bu yılki teması 'Araftan Çıkmak' olarak belirlenen, 27 Mayıs - 3 Haziran tarihleri arasında düzenlenecek 24. Uçan Süpürge Uluslararası Kadın Filmleri Festivali’nin dayanışmaya çağıran, cesaret ve güç vermeyi umut eden afişi hazır. Festival afişini Nazlı Angın Akıner’in tasarımıyla MG İletişim Stratejileri Ajansı hazırladı. Uçan Süpürge Uluslararası Kadın Filmleri Festivali el ele, dayanışmayla, birbirinden kuvvet alarak kadınların aşamayacağı çıkışsızlığın olmadığını söylüyor, hareketi büyütmenin ve araftan çıkmanın zamanıdır diyor. Bu afişle de kadınların bu güce ve birlikteliğe sahip olduğuna dikkat çekiyor.  FESTİVAL 27 MAYIS'TA BAŞLIYOR 27 Mayıs’ta düzenlenecek olan festival, Onur Ödülü, Bilge Olgaç Başarı Ödülü, Genç Cadı Ödülü ve Tema Ödülü’nün sahiplerine verileceği açılış töreniyle başlayacak. 3 Haziran’a dek sürecek festival hem çevrimiçi gösterimlerde hem de fiziki mekânlarda sinemaseverleri ağırlayacak. Ayrıca programda yerli ve uluslararası konuklarla söyleşiler, paneller ve gösterimlerin ardından sohbetler de yer alacak. Bu yıl adayları arasında kadın yönetmenlerin filmlerini gördüğümüz En İyi Uluslararası Film dalında Oscar’a aday, Jasmila Žbanić imzalı Nereye Gidiyorsun Aida? / Quo Vadis Aida? ve yönetmenliğini Kaouther Ben Hania’nın üstlendiği Derisini Satan Adam / The Man Who Sold His Skin 24. Uçan Süpürge Uluslararası Kadın Filmleri Festivali programında yer alıyor. Festival, önümüzdeki günlerde açıklanacak programıyla bir hafta boyunca dünyanın dört bir yanından ilham verici kadın hikâyelerini, yönetmen koltuğunda kadınların oturduğu filmleri sinemaseverlerle buluşturacak. İstanbul’un renkleri pandemide de canlı
KÜLTÜR SANAT SERVİSİ Kültür sanat dünyasının her alanda olduğu gibi olağanüstü zamanlardan geçtiği günlerde sanatçılar üretmekten vazgeçmiyor. Resim, heykel, fotoğraf gibi sanat dalları müzeler ve galeriler aracılığıyla sanatseverlerle buluşuyor. Pandemi önlemleri kapsamında ziyaretçilerle buluşturulan sergiler nisan ayında da İstanbul’un çeşitli noktalarından alternatifler sunuyor. İşte sizler için 5 seçki: • [ELEKTROİZOLASYON]: Bilinmeyen Parametre Kayıt-Dışı Sanatçı Emre Hüner’in kişisel sergisi, yarı kurgusal bir senaryo metni etrafında şekillenmiş yeni üretimlerden oluşuyor. Küratörlüğünü Aslı Seven’in üstlendiği sergide Hüner, film, roman veya mimari yapı gibi formlar arasında aracı bir unsur olarak gördüğü senaryoyu işlevinden bağımsızlaştırıyor ve nihai bir sonuca varmak yerine açık bir üretim yöntemi, bir senaryo yazım süreci öneriyor. Sergi, 5 Aralık’a kadar Arter’de görülebilir. • İmkansız Eve Dönüş İmkânsız Eve Dönüş, Lübnan asıllı ressam, yazar, aktivist ve şair Etel Adnan’ın yüz yıla yaklaşan yaşamının tüm üretim dönemlerini kapsayan retrospektif niteliğinde bir sergi. Serhan Ada ve SimoneFattal’inküratörlüğünde gerçekleştirilen sergi, 1925 yılında Beyrut’ta çok dilli, çok dinli, çok kültürlü bir ailede ve coğrafyada dünyaya gelen Eteladnan’ın eserlerini İstanbul’a taşıyor. Pera Müzesi’ndeki sergi, 8 Ağustos’a kadar görülebilir. • Romance Sanatçı Ayşe Benzemiş’in üçüncü kişisel sergisi kendi anlatım dilinin ikonikleşmiş figürleriyle ortaya koyduğu yeni çalışmalara yer veriyor. Bezenmiş, eserlerinde sembollerle işaretlenmiş düşsel bir evren yaratıyor. Sanatçının desen ve resimlerinin ana temasın oluşturan kadın dünyası bu seride de öne çıkıyor. 10 Nisan’da açılacak olan sergi, Dirimat’ta 10 Mayıs’a kadar gezilebilir. • LoveOverEntropy Aklın mercek altına alındığı bu karma sergide Ahmet Sel, Aybala Yalçın, Bahadır Çolak, Büşra Çeğil, Dinçer İşgel, Zeren Göktan, Halil Vurucuoğlu, Fırat İtmeç, Elçin Acun, Fırat Engin, Hande Şekerciler, Kadriye İnal, Lal. Batman, Mert Özgeni Furkan Temir, Nejat Satı, Sinan Logie, Serra Duran Paralı ve Volkan Kızıltunç gibi 19 sanatçının eserleri yer alıyor. Bir sistemdeki rastgelelik ve düzensizlik olarak tanımlanan ‘entropi’ kelimesine vurgu yapan sergi Ayça Okay’ın küratörlüğünde gerçekleştiriliyor. Sergi, 29 Nisan’a kadar Art On İstanbul’da görülebilir. • Aile Albümü Sanatçı Eda Çekil ilk kişisel sergisi ile aile albümlerine, aile ve evlilik kurumlarına dikkatli bir bakış sunuyor. Çoğunlukla kişisel geçmişine odaklanarak fotoğraf ve farklı ortamları toplumsal cinsiyet ekseninde bir araya getiren Eda Çekil, bu yıl tamamladığı sanatta yeterlik çalışmasında çağdaş sanatta aile fotoğrafı ve toplumsal cinsiyet üzerine odaklanıyor. 8 Nisan’da Yapı Kredi bomontiadaALT’ta görülebilecek sergi 8 Mayıs’a kadar ziyaret edilebilir. Karşınızda Moliere Efendi
Eda Köprü Yılmayan Eski zamanlarda, tiyatronun sokaklarda cümbüşler şeklinde sahnelendiği, çığırtkanların halkı izlenceye çağırdığı dönemde bir çocuk dünyaya gelir. Hiçbir kadın yüzyıllar boyunca bir benzerini daha dünyaya getiremeyecektir. Bu bebek nam-ı değer Moliere’dir. Bulgakov’un tanımıyla Moliere Efendi.  20’nci yüzyılın en önemli Rus yazarlarından Mihail Bulgakov, 17’nci yüzyılın en büyük Fransız oyun yazarı Moliere’i deneysel bir biyografi sayılabilecek ‘Moliere Efendi’ kitabıyla selamlıyor. Üstelik hiçbir ayrıntıyı atlamadan. Özdemir İnce’nin eşsiz çevirisiyle yayınlanan kitabı Moliere ile ilgili daha fazla bilgi edinmek isteyenler okuyabilir. Kitabın yanı sıra Boğaziçi Gösteri Sanatları Topluluğu’nun sahnelediği ‘Moliere Efendi’ oyununu izlemenin keyfi de bir başka. OYUN İÇİNDE OYUN  BGST Tiyatro’nun sahnelediği ‘Moliere Efendi’ oyunu büyük ustaya adeta bir saygı duruşu niteliğinde. Oyunda Moliere’in hayatının yanı sıra Cimri, Kibarlık Budalası, Hastalık Hastası, Tartuffe gibi kült eserleri de sahneleniyor. Oyun içinde farklı oyunlar izliyoruz. Hepsi de tiyatro izleyicisinin aşina olduğu, yüzyıllar öncesinde yazılmış olsa dahi güncelliğini koruyan eserler. Rolden role giren oyuncuları sahnede hayranlıkla izliyoruz.  Oyunda Moliere’in tiyatro sevdasına, trajedi oyunlarıyla başladığı sahne serüveninin nasıl komediye dönüştüğüne, iktidarla ilişkisine, hayatındaki kadınlara, aynı sahneyi paylaştığı ekip arkadaşlarına tanık oluyoruz.  TRAJEDİYLE BİTEN YAŞAM  Moliere renkli ve yorucu geçen hayatının son döneminde, oyun arkadaşlarını yarı yolda bırakmamak için hasta olmasına rağmen sahneye çıkar ancak oyunun sonlarına doğru fenalaşır. Evine götürülen yazarın yanına ne bir doktor ne de bir rahip gelir. Karısı Armande, onu kent dışına çıkartıp yol kıyısına gömmekten başka çaresi olmadığını söyler. Son çare kralın huzuruna çıkar, dileği kocasının kilisenin kurallarına uygun bir şekilde gömülmesidir. Ancak kilise Moliere’in mesleğini lanetlemiştir, kutsal topraklara tiyatro oyuncularının gömülmesi yasaktır. Durumun vahametini, kitapta kral, ulağı ve başpiskopos arasında geçen şu diyalogla anlamak mümkün:  -Moliere’in ölüsüyle ilgili neler oluyor? -“Efendimiz”, diye yanıtladı Champvallon, “Kural, kutsal toprağa gömülmesini yasaklıyor onun.” -“Peki kutsal toprağın derinliği ne kadar?” diye sordu kral. -“Yüz yirmi iki santime kadar majesteleri”, diye yanıtladı başpiskopos. -“Yüz elli santime gömülebilir isterseniz başpiskopos. Ama tantanasız, skandalsız olsun.  Moliere’in ancak bu şekilde gömülmesine izin verilmiştir. Akşam dokuzda gömülmek üzere evinin önünde bulunan naaşını küçük bir grup uğurlamaya gelir. Ellerinde meşaleler bulunan kalabalığın içinde ressam Pierre Mignard, masalcı La Fontaine, şair Boileau ve Chapelle vardır.”  Büyük ustanın yaşamını öğrenmek ve sahnede hayatından bazı kesitlere tanıklık etmek isterseniz ‘Moliere Efendi’ oyununu mutlaka izlemenizi ve Bulgakov’un kitabını okumanızı öneririm. Yandaş ve değişmeyen anlatısı
1970’lerin tek kanallı TRT’sinde yayımlanan ünlü dizilerden biri Bonanza’ydı. Nevada’da Ponderosa adlı bir çiftlikte yaşayan Cartwright ailesi her bölümde farklı bir macera yaşarken, biz de ABD’nin toprak rejiminin nasıl işlediğini, batıya doğru göçlerin ülkeyi nasıl biçimlendirdiğini Hollywood’un gözünden izlerdik. Cartwright Ailesi izlediğimiz maceraların bazılarında, yasal ama pek de doğru olmayan şeyler yapıyorlardı. Tabii dizide özdeşleşme nesnemiz onlar olduğu için eleştirel bir bakış açısıyla yaklaşmamız zordu. Sonradan internet sayesinde Bonanza’yı tekrar seyretme fırsatı bulunca, hayal kırıklığıyla “Biz bunları nasıl izledik yahu?!” diye kendime sitem ettiğim çok oldu.  Dizinin ilk sezonunun 22’nci bölümü (1960) buna çok iyi bir örnektir. Jeb Drummond adlı bir adam, koyun sürüsünü Kaliforniya’ya götürürken yolu kısaltmak için Ponderosa arazisinden geçmek ister. Buna önce kiraladığı kovboylar karşı çıkar. Kılık-kıyafetiyle, kirli sakalıyla, konuşma tarzıyla tipik ‘kötü adam’ olarak sunulan Jeb uyarılara kulak asmaz, kendisine silah çeken bir kovboyu öldürür, nihayet Ben Cartwright ve oğullarıyla bizzat karşılaşır. TRT’de seyrederken ne düşündüğümü hiç hatırlamıyorum ama, bu bölümü internette izlerken Cartwrightlar’ı anlamakta epey zorluk çektim: En fazla birkaç yüz koyundan oluşan bir sürü, ucu bucağı görünmeyen bu devasa araziye ne kadar zarar verebilirdi ki? Baba Cartwright’ı ikna etmeye çalışan Jeb şu söylediklerinde hiç de haksız değildi: “Burada neredeyse dünyanın yarısına sahipsin. Birkaç sefil koyun arazinin bir köşesinden geçip gitse ne olur ki?” Ama Cartwright’ın sarsılmaz mülkiyetçiliği olayları öyle büyütür ki, Jeb tüm araziyi ailenin elinden almaya karar verir. Sonra bolca silahlı çatışma, rehin alma vs. Nihayet kötü adamların ölümüyle Ponderosa mülkü tekrar huzura kavuşur.  FEIST YÖNETMENLİĞİ ŞAŞIRTMADI  Bu bölümün Felix Feist tarafından yönetildiğini öğrenince şaşırmadım tabii. Koyunların gitmesine izin vermediği Kaliforniya’da başka bazı karanlık filmler yapmıştı Feist. Bu yapımların en ünlüsü 1934 tarihli California Election News’du (California Seçim Haberleri).  1934 yılında Kaliforniya Valilik Seçimleri’nde üç aday vardı. Cumhuriyetçi Parti adayı Frank Merriam, İlerici Parti adayı Raymond Haight ve Demokrat Parti adayı Upton Sinclair.  ABD’nin en ünlü sosyalist yazarlarından olan Sinclair, seçime EPIC (End Poverty in California/Kaliforniya’da Sefalete Son) adını verdiği bir programla katılıyordu. “Kaliforniya gibi zengin bir eyalette, halkın sefalet içinde yaşamasının hiçbir mazereti olamaz” diyen Sinclair, seçmenlere dağıttığı 64 sayfalık bir broşürde, iki yıl içinde eyaletteki sefaleti nasıl ortadan kaldıracağına dair gerçekçi bir sosyal plan sunuyordu.  ÇALIŞILMIŞ KURMACA FİLMLERE YANSIDI  Hollywood endüstrisinin patronları başta olmak üzere California’nın büyük iş adamları bu sosyalist projeden o kadar ürktüler ki, kendi adayları Merriam’ın kazanması için her türlü propaganda aygıtını kullandılar. Böylece, bugün medya-politika ilişkisi tartışılırken anımsanan ilk örneklerden biri olan California Seçim Haberleri adlı haber-röportaj filmleri ortaya çıktı. Bu filmlerde, kameranın arkasındaki bir röportajcı soruyor, kameranın önündeki insanlar da kime neden oy vereceklerini anlatıyordu.  Sinemalarda asıl filmden önce gösterilen altışar dakikalık üç kısa filmden oluşan bu seri, aslında gerçek bir haber-röportaj çalışması değil, üzerinde özenle çalışılmış bir kurmacaydı. Felix Feist’in yönettiği bu filmlerde konuşanlar seçilmiş kişilerdi. Feist, Kaliforniya’nın yerel seçmeninde Sinclair ve EPIC korkusu yaratmak için, 1929 Buhranı’nın etkisiyle bölgeye gelmek zorunda kalan göçmen işçilerle ilgili haberlerden faydalanmıştı. Üzerinde işçi tulumu bulunan göçmenler oylarını Sinclair’e vereceklerini söylerken, güzel giyinmiş kadın ve erkekler düzenin bozulması tehlikesine vurgu yaparak Merriam ya da Haight’ı destekleyeceklerini söylüyordu. Feist, seyircilerin kendi gerçekliklerinden bağımsız olarak perdede izledikleri ‘ideal’ karakterlerle özdeşleşmeyi tercih ettiği ‘mimesis’i kurnazca kullanmıştı.  İÇ HESAPLAŞMALAR FİLMLERDE OLUYOR  6 Kasım 1934’te yapılan seçimi, oyların yüzde 48.87’sini alan Merriam kazandı. Sinclair ne yazık ki 37.75’te kaldı. Bu sonuçlarda Felix Feist’in yaptığı filmlerin ne kadar etkisi olduğunu bilmemiz olanaksız tabii. Ama zaten asıl mesele, bu filmlerin yapılabilmiş olması...  2021 Oscar adaylarından Mank adlı filmde yönetmen David Fincher da bu dezenformatif filmlere değiniyordu. Fincher bunun nasıl ahlaksızca bir girişim olduğunu, bu filmleri yapan kişiyi vicdan azabından dolayı intihar ettirerek gösteriyordu.  Tabii bu içsel hesaplaşmalar sadece filmlerde oluyor. Gerçek hayatta, Felix Feist’in son derece rahat biçimde yönetmenlik yapmaya devam ettiğini, ‘34’te başladığı ‘Kaliforniyalı zenginleri koruma ve kollama’ görevini ‘60’ta da sürdürdüğünü görüyoruz. Ve Sinclair hâlâ saygıyla okunurken, Feist işte bu yazıda gördüğünüz gibi anılıyor. Google'dan Sadri Alışık için doodle
Dünyaca ünlü teknoloji devi Google, 1995'te karaciğer, böbrek ve solunum yetmezliği ile kemik iliği hastalığı nedeniyle tedavi gördüğü hastanede hayatını kaybeden Türk sinemasının unutulmaz ismi Sadri Alışık'ın 96. doğum gününde özel bir Doodle hazırladı. Arama motorunun sayfasını tıklayan kullanıcılar, Sadri Alışık'la ilgili içeriklere ulaşabiliyor. Google tarafından kutlama amacıyla geçici bir süreliğine arama motoru logosu üzerinde yapılan özel değişikliklere Doodle deniyor. İlk Google Doodle 1998 yılında Burning Man Festivali'ni kutlamak için tasarlanmıştı. İlk animasyonlu Doodle, 2010 yılında İngiliz fizikçi, matematikçi ve astronom Isaac Newton'un anısına yapılmıştı. İlk interaktif Doodle ise aynı yıl Japonya'!da tasarlanan video oyunu Pac-Man'in 30. yıl dönümü için hazırlanmıştı. Dünyanın çeşitli yerlerinde yayımlanmış Doodle'lar, www.google.com/doodles adresinde görülebiliyor. *** SADRİ ALIŞIK KİMDİR? Sadri Alışık, 5 Nisan 1925 tarihinde Beykoz, İstanbul'da dünyaya geldi. Oyuncu Kerem Alışık'ın babası ve Çolpan İlhan'ın eşi. Çocukluk yıllarında tiyatroya ilgi duydu ve okul piyeslerinde rol aldı. Beykoz Ortaokulu'ndan ve ardından İstanbul Erkek Lisesi'nden mezun oldu. Bir süre Güzel Sanatlar Akademisi Resim Bölümü'ne devam etti. Sahneye 1939'da Eminönü Halkevi'nde amatör olarak çıkan Alışık, 1943'te Raşit Rıza Tiyatrosu'nda profesyonel oldu. Küçük Sahne, Oda Tiyatrosu, Kent Oyuncuları, Oraloğlu, vb. topluluklarda pek çok oyunda yer aldı. 1944 yılında Faruk Kenç'in yönettiği Günahsızlar adlı film ile sinemaya adım atan Alışık, sinemada, 1961-62'deki, Nejat Saydam'in yönettiği başrollerinde Ayhan Işık ve Belgin Doruk ile birlikte yer aldığı Küçük Hanımefendi serisi, 1964'ten başlayarak canlandırdığı Turist Ömer ve Ofsayt Osman tipleriyle ile dikkat çekti. Yaşamı boyunca 200'ü aşkın filmde rol aldı. Afacan Küçük Serseri'deki rolüyle 1971 Antalya Altın Portakal Film Festivali'nde En İyi Yardımcı Erkek Oyuncu, Yengeç Sepeti filmindeki rolüyle de Mehmet Aslantuğ'yla beraber 1994 Antalya Altın Portakal Film Festivali'nde En İyi Erkek Oyuncu Ödülü'nü kazandı. Sadri Alışık, bir dönem 45'lik plaklar doldurmuş ve gazinolarda çalışmış, ağırlıklı olarak İstanbul için yazdığı şiirlerinin toplandığı bir şiir kitabı yayımlamış ve yağlı boya ve kara kalem tablolara da imza atmıştır. Devasa dönüşümler mutsuzların eseridir
KADİR İNCESU Ali Rıza Gelirli ile Klaros Yayınları etiketiyle yayımlanan, hem toplumun hem de kendisinin ördüğü duvarları aşarak kendi gerçekliğini arayan insanı anlattığı 'Kentte Bir Başına' adlı kitabı üzerine konuştuk. Çağımızın en büyük sorunu mu yalnızlık? Hem de kalabalıklar içerisinde… Yalnızlık bir sorun mudur, tartışılır. Özellikle kent insanının bir gerçeği diyelim buna. İsterseniz yalnızlığa dair birkaç söz edelim. Aksi takdirde yalnızlıktan ne murad edilir anlaşılamaz kanısındayım. Ama hemen söylemeliyim ki derdim bir yalnızlık fetişizmi yapmak değil. Sadece kendi adıma yalnızlığı bir başka açıdan kimliklendirmek. Belki çağımızın en büyük sorunu ötekini (ailede, sokakta, ülkede) köleleştirmek üzerinedir. Bir başına olan kişide ötekini köleleştirme onu kendi hizmetine sokma düşüncesi kök salmaz. Bir başınalık insanın kendi kendiyle tamamlanmasıdır bir anlamda. Kitaptaki kahramanların izlediği yol tam da böyle bir yoldur. Açıkça söyleyelim, sömürü en azından iki kişinin bir araya gelmesiyle başlar. Mutlulukta… Evet, ama mutsuzlukta… Oysa insanın başkasına ihtiyaç duymadan kendi varlığıyla dolması muhteşem değil midir? “Bildiğim tek şey ‘umut’ tarafından uyuşturulmuş biri olmadığım”, “Büyük itirazlar büyük yalnızlıklara gebeymiş, yaşayarak öğrendim” tespitlerinizi yorumlar mısınız? Nietzsche “umut en güçlü uyuşturucudur” der. Buna sonuna kadar katılıyorum. Umut, ummak, beklemek kökünden gelir. Ummak ve beklemek boş bir kuruntudur. En nihayetinde gücümün yettiği ve irademin gücü oranında bir şeye sahip olabilirim. Umudun iradeyi sakatlayacağını düşünüyorum. Hatta umudun yarattığı beklentinin iradeyi sakatlamaması mümkün değil. O yüzden umut tarafından uyuşturulmadığımı düşünüyorum. Bu derece gerçekçi olmak iyi mi yoksa kötü mü tartışılabilir. Tarihte büyük itirazların sahipleri, büyük buluşlara imza atanlar 'sürü'den ayrılmış umuda bel bağlamamış yalnızlardır. Yalnızlık ne öğretir insana? Düşüncelerdeki dönüşüm mü, değişim mi daha zor? Yalnızlık her şeyden önce kişinin kendiyle yüzleşmesine vesile olur. İnsan kendi gücünü ve sınırlarını fark eder. Sorgular. Olaylara, olgulara geniş toplum kültürünün bakmadığı bir açıdan bakmayı sağlar. Bu durum kişinin kendini dönüştürmesinin zeminini oluşturur. Artık bu kişinin yaşam tarzı değişmiştir. İnsanın yaşam tarzının değişmesi beraberinde düşüncedeki dönüşümü de beraberinde getirecektir. Yalnızlık insanın yaşam tarzını değiştiriyor. Yaşam tarzı da dönüp düşünceyi değiştiriyor. İnsanın mutsuzluğunun temelinde başkaları için yaşaması mı var? Kesinlikle var. İnsan kendisi için varlık yerine bir başkası için varlık olması ciddi bir yabancılaşmayı da beraberinde getirecektir. Kendine yabancı bir birey mutluluğa da yabancı olacaktır. Sonuçta bir tane bedenimiz var ve bunu sadece ve önce kendi mutluluğumuz için kullanmalıyız. Ama ne yazık ki içinde yaşadığımız kültür insanları başkalarının lehine, kendi aleyhine yaşamaya koşullandırıyor. Bunu da iyi bir şeymiş gibi salık veriyor. Böylece mutsuz, kendine yabancı, kolay yönetilebilir bir toplum üretiliyor. Yalnızlık bir sonuç mu? Yalnızlık bir sonuç değil, tercih olmalı. Özellikle yazarlar yalnız olmalı. Yazı yalnız yapılan bir iş. Yalnız olmadan yazı yazılabilir mi? Yazılırsa bunun edebi değeri ne olur? O yüzden yazar yalnız olur ve hatta bir süreliğine dünyayı sessize alır. Yalnızlık kimileri için bir sonuç olabilir. Ama yalnızlığın bir sonuç olması insanı çok tehlikeli noktalara çekebilir. Yazarlığı “…mutsuzum demenin başka bir biçimi, mutsuzum diye bağırmanın diğer şekli” diye tanımlamanızın nedeni nedir? Mutlu insan yazamaz da ondan. Onun yazması için bir neden yok. Bir arayış, sorgulayış içinde değildir. Bu insan neden yazsın ki. İnsan fildişi kulede de yaşasa mutsuz değilse yazamaz. Mutlu olan statükocu olandır; değişimi mutsuz olan ister. Mutsuzluk yazmak için pek çok neden verir insanın eline. Mutsuzluğun ve yazının sembiyotik bir ilişkisi var. Aynı ortak yaşam alanından beslenir onlar. Kaldı ki mutlu olanın hayal kurmasına da ihtiyaç yok. Mutsuz olanın sonsuz, sırsız bir düş-gücü alanı vardır. Devasa dönüşümler mutsuz insanların eseridir. Mutsuzum diye bağırmamak için yazıyorum ben desem yeridir. Sait Faik Abasıyanık’ın “yazmasam çıldıracaktım” demesi boşuna değildir. Adaletin beşiğinde ıskartaya çıkarılanlar
Hayatı boyunca sorun, travma, mutlu anlar, sevdalar, güneşli gökyüzüne baktığında aklına gelen hatıralar, kavgalarından beslenerek veya sadece eğlencesine umursamazca müzik yapan insanların yerine kendimi koymak istedim bu yazıyı yazarken. Tam anlamıyla da mümkün olmadığını biliyorum bunun.  Ahkam kesmek istemem ama bunlar benim fikirlerim. Laf aramızda yanlış olma ihtimalleri de çok yüksek ama inandığım şey bu, neticede elimden başka bir şey gelmiyor. Kimse başkasının yerine kendini asla yeterince koyamaz. Daha doğrusu elinden geleni empati adı altında yapmalı. En azından “Seni anlıyorum” demek yerine “Seni anlamaya çalışıyorum” demek daha doğru. Elimizden geleni yapıyoruz ama tam anlamıyla anlamak mümkün değil kimseyi. Herkesin kendine ait bir doğal yaşam alanı var ve herkesin kriterleri kendine göre değişir. Salgın ve evlere kapanmanın ilk günlerinden bugünlere gelene kadar konser ve eğlence sektörü durduğu için bu sektöre bağlı çalışan tüm habitat sekteye uğradı. Buna temizlik, güvenlik görevlilerinden tutun da rodilere kadar herkes dahil ve hatta ben ve bizim meslek de. Bir yıldır burada “o ne olacak bu ne olacak, seneye şu yapılır mı” falan diye manasız olduğuna uzun süredir inandığım bir yazı stiline geçmiş bulunuyoruz. Avrupa’da 6 ay önce kapalı konser salonlarında salgının yayılma hızı üzerine bilimsel çalışmalar yapılırken biz hâlâ 3 tane maskenin eczanelere nasıl torbalarla getirildiğini duyup aklımızı kaçırma evresini geçemedik. İçinizi ferah tutun, bu hızla gidersek 25 yıla kalmaz konserler başlar.  Kendimi müzisyenlerin yerine koydum ve çarpıntım tuttu. Müyorbir veya Mesam gibi meslek kuruluşlarına üye olmayan da pek çok müzisyen var. Anadolu’da, Doğu Anadolu’da kısaca Türkiye’nin her bir noktasında hayatını düğünlerde, özel gün ve törenlerde çalarak kazanan birçok müzisyen var. Onlar da meslek gruplarına üye olanlar kadar yalnız. Hatta daha yalnız. Bu hükümetin bu meslek grubuna net bir kastı olduğunu düşünüyorum artık. Eğlence, müzik onlara göre değil. Kongreleri tıklım tıklım halde gerçekleştirilirken gittiği her şehre virüs yayanlar 100 kişilik açık hava konserlerini çok gördü bu millete.  Müzisyenler intihar ediyor. Biz iki insan göreceğiz diye günün belli saatlerine sıkışıp kalmışız. Canlı iki gitar melodisi duysam keyiften olduğum yere bayılmama ramak kaldı. Bundan 2-3 ay önce konuştuğum müzisyenler aylardır enstrümanlarını ellerine alamadıklarından yakınıyordu. Şimdiyse alışmışlar, bazılarının umrunda bile değil artık. İnsanlar aç ve bu iktidar artık salgını bu halin devamı için silah gibi kullanıyor. Pudra şekeriyle makyaj tazeleyenler ödül gibi cezalar alırken sade vatandaş ekmek çaldığı için müebbet yiyecek hale gelmiş adaletin beşiği bu güzel ülkemde. Demokrasi ve fikir özgürlüğü var ama ormanın uzak ucunda kendi kendine uygularsan var. Bu taraflarda ağzından “özgür fikir” veya benzer tabirler çıkmasın ağzından, yapıştırırlar terörist damgasını. Arabada çilek yetiştirenlere benzemez cezası. Ev hapsiyle de kurtaramazsın.  Ne yazık ki ülkeyi bizler ve onlar olarak böldüler. Sağcı ve solcu ayrımından asla bahsetmiyorum. İktidar eliyle zenginleştirilen yandaşlar ve fakirler olarak ikiye böldüler bizi. Sanıyorum onların gözünde sanata, sanatçıya ve bunlara ihtiyaç duyan kesime ihtiyaç yok artık bu memlekette.  Bu ülkede ağaca, yeşile, müziğe, sanata ihtiyaç yok. ‘Bizler’ demek istemezdim ama maalesef demek durumundayım. Kongrelerde binlerce insanı kendi çıkarlarınız ve cehalet şovunuzla salgına maruz bırakıp doğru kurgulandığı halde açık havada 100-200 kişilik konserlere bile izin yok. Bu artık temel hak ve özgürlüklere balta saplamaktır. Kongre varsa konser de olacak. Salgınla savaşmak isteyen önce kendi kapısının önüne bakmalı.  Müzisyenler canına kıyıyor ve bu sizin umrunuzda bile değil. Sizinle sadece bu yüzden bile aynı değerlere sahip olmamız mümkün değil.  Bizler ıskartaya çıkarılanlarız, umursanmayanlarız, unutulduğunu düşünenleriz. Şimdilik raflarınızda toz tutuyor olabiliriz ama yaşımız daha genç. Bu umursanmayanlar bir gün gelecek ve kaderinizi tayin edecek. ‘Eski güzel günler’in özlemiyle 40. yaş
Bundan tam kırk yıl önce bir festivalin doğum sancılarını yaşıyorduk, birkaç arkadaşımla birlikte (Bülent’in, Haldun’un emeklerini unutamam). Aydın Gün’ün çağrısı üzerine, İstanbul Festivali içinde (o zamanlar müziğin yanı sıra sahne sanatlarını da kapsayan tek bir İstanbul Festivali vardı) bir film haftası düzenlemek üzere kolları sıvamıştık. Yaz ortasında, şimdi yerinde bir pasaj olan Konak Sineması’nda gösterdiğimiz altı filmle doğum gerçekleşmişti. Daha elektronik alt yazı icat edilmediğinden, elimizde mikrofon diyalogların çevirisini yapıyorduk, tabi filmin sesini kısarak…  Bu mütevazi film haftasının büyük ilgi görmesi üzerine, İstanbul Kültür ve Sanat Vakfı, film gösterimlerini ayrı bir döneme almayı kararlaştırmış, ekibe Onat Kutlar, Şakir Eczacıbaşı, Hülya Uçansu, Nuray Muştu, Atilla Dorsay da katılmıştı. ‘Sinema Günleri’nin ‘Festival’e dönüşmesi için birkaç yıl beklemek gerekti. İki de yarışma eklenmişti programa, ulusal ve uluslararası yarışmalar. Sonraki yıllarda, film sayısı hızla artarak, 150’lere tırmandı. Her yıl, Uluslararası Jüri’yi Cannes’da belirliyordum. Cannes Festivali bile imrenir olmuştu bizim jürilere. Hangi yıldı, tam olarak anımsamıyorum, jüride şu isimleri bir araya getirmeyi başarmıştım: Theo Angelopoulos, Manuel Gutierrez Aragon, Catherine Breillat, Krzystof Kieslowski, Greta Scacchi, Nikita Mikhalkov… Şimdi anladınız herhalde, neden o ‘eski güzel günler’den söz ettiğimi… 40 YILIN ARDINDAN  Genç kuşakların bunları bilmesi olası değil. Çünkü bellek özürlü bir toplumda yaşıyoruz. İKSV anımsamazsa, bu festivalin ilk tohumlarının 40 yıl önce kim tarafından atıldığını, on yılı aşkın bir süre festivalin program direktörlüğünü kimin yaptığını, gençler nereden bilecek? ‘Dünyayı Kurtaran Adam’ değiliz nasılsa… Her neyse, İKSV’den ayrılmamdan bu yana, festivalin hep dostu olarak kaldım. Her yıl, filmleri izlerken bir babanın çocuğunun büyüyüp serpilmesinden duyduğu gururun bir benzerini yaşadım. Bu yıl, pandemi nedeniyle, filmleri evde izlemek durumunda kaldık. Birkaç ay boyunca, 2020 Festivalinin filmlerini izledik. Doğrusu, filmlerden beni tatmin edenlerin sayısı pek fazla değildi. Nedeni, dünya sinemasının kısırlığı mı, yoksa festivalin gençlere seslenme kaygısıyla ustaları bir kenara koyması mı, bilemiyorum. En İyisi, izlediğim filmlerin bazılarına ilişkin düşüncelerimi paylaşayım, kısaca.  2020 seçkisinde izlediğim filmler arasında, Vadim Prelman’ın yönettiği Rusya, Almanya, Belarus ortak yapımı (özgün adı ‘Farsça Dersleri’ olan) “Umudun Dili” ve İsrail-Filistin arasındaki çelişkilere insancıl bir bakış açısıyla eğilen Ameen Nyfeh’in “200 Metre”si, Romen yönetmen Christi Piu’nun Sovyet devrimine yirmi yıl kala bir malikanede buluşan altı kişi üzerinden ahlak ve kültür sorunlarını tartışan“Malmkrog” öne çıkan yapımlardı. Danielle Lessovitz’in “Port Authority”si ilginç, Emmanuelle Carré’nin “Kör Nokta”sı ve François Ozon’un “85 Yazı” ise birer düşkırıklığı idi.  İKSV’nin Şubat seçkisi içinde yer alan filmlerden, Alman Sinemasının ustaları arasında özgün bir yeri olan Rainer Werner Fassbinder’in yaşamından bir kesiti, onun sinemasına göndermeler yaparak anlatan Oskar Roehler’in “Yaramaz Çocuk”u (L’enfant Terrible’in çevirisi pek olmamış ama) ve Yunan sinemasından genç bir soluk, Christos Nikou’nun Oscar’larda Uluslararası Film dalında yarışan ilk filmi “Elmalar” bu seçkinin en iyileriydi. Sean Durkin’in İngiltere-ABD kültürleri arasındaki çelişkileri ve 80’li yılların cinsel politikasını yorumlayan başarılı aile dramı “Yuva”, Yeni dalga ruhunu günümüzde yaşatan Philippe Garrel’in “Gözyaşlarının Tuzu”, Şilili yönetmen Sebastian Munoz’un Mario Cruz’un romanından uyarladığı ‘kuir’ ödüllü film “Prens” ve elbette bir klasik, Marc Caro-Jean Pierre Jeunet’nin “Şarküteri”si Festival seçkisine yakışan yapıtlardı.  POLİTİKACILAR VE BÜROKRATLAR  Costa Gavras’ın “Odadaki Yetişkinler” adlı yeni filmi de, sinematografi açısından olmasa da, ele aldığı tematik açısından önemli bir filmdi. Yunanistan politikasını yakından izlemeyenlerin bile takip etmekte zorlanmayacakları bir kurgu içinde, Çipras’ın yükselişini, verdiği tavizleri ve iktidarı yitirmesini anlatan, bizim gibi ülkelerin sosyal demokrat politikacılarının mutlak izlemesi gereken bir film. Seçimi kazandıktan sonra sağcı ulusalcı parti ile koalisyon yapmak durumunda kalan Syriza’nın akademisyen kökenli idealist politikacılarının çabalarına ve halkın desteğine karşın, çok-uluslu sermayenin çıkarlarını savunan IMF, AB, Avrupa Merkez Bankası ‘troyka’sı karşısında yenilgiye uğrayan Çipras’ın hazin sonundan çıkarılacak dersler var elbet.  Mart seçkisi içinde gereksiz filmlerin sayısı epeyce fazlaydı. Polonya’dan “Ter”, Amerika’dan “Uzaydan Gelen Renk”, İsrail’den “Kiracı”, İngiltere’den “Güzel Poz” gibi filmlerin yanı sıra, Batılı eleştirmenlerin gözdelerinden Tsai Ming-Liang’ın sözsüz filmi ”Günler”i bu listeye dahil edebilirim. Güney Koreli Hong Sang-soo’ya Berlin’de En İyi Yönetmen ödülünü kazandıran “Kaçan Kadın”, Kelly Reichard’ın 2010 tarihli filmi “Kestirme Yol” ile Philppe Fallardeau’nun yeni filmi ”Salinger Yılım” izlenmeyi hak eden yapımlardı. Küba sinemasının ustası Thomas Gutierrez Alea’nın bürokrasi üstüne kara komedisi “Bir Bürokratın Ölümü” ve Meksika sinemasının özgün kişiliklerinden Arturo Ripstein’in, yaşlılık-tutku-kıskançlık sarmalını müthiş bir görsellik içinde sunan filmi “Bacakların Arasındaki Şeytan” bu yılın en güzel armağanlarıydı.  AŞKTAN SONRA, OSCAR’DAN ÖNCE  2021 Festivali’nin ilk paketi olan Nisan Seçkisi güzel bir sürprizle başladı. Aleem Khan’ın BBC-BFI yapımı ilk filmi “Aşktan Sonra”, iki ülke (Dover ile Calais) arasında gidip gelen bir gemide çalışan Pakistan asıllı denizcinin ani ölümü sonrasında gelişen olayları anlatıyor. Müslümanlığı kabul etmiş İngiliz kadın, ölen kocasının Fransa’da bir sevgilisi olduğunu öğrenince Fransa’ya gidip kadınla karşılaşmaya karar veriyor. Yönetmen, iki değil üç kültürün kesiştiği noktada, aldatılmış iki kadın arasında gelişen empati duygusunu inandırıcı bir dille anlatmayı başarıyor.  Bu ay, her hafta dört filmi çevrimiçi ortamda izlenmeye açıyor Festival. Programda yer alan filmler arasında, pek umutlu olmadıklarım da var, merakla beklediklerim de. Bu yılın Oscar’larında iki kategoride birden yarışan Şilli yönetmen Maite Alberdi’nin “Köstebek Ajan”ı ve Oscar’da Uluslararası Film kategorisinde yarışan Rus yönetmen Andrey Konçalovski’nin “Sevgili Yoldaşlar”ının yanı sıra, bu yılın Cannes seçkisinden Danimarkalı ünlü oyuncu Viggo Mortensen’in ilk filmi “Düşüş” ve İranlı yönetmen Farnoosh Samadi’nin “180 Derece Kuralı”, Fransa’da Sarı Yeleklilerle polis arasındaki çatışmaları beyazperdeye taşıyan “Şiddet Tekeli” merak ettiklerim arasında. Sarayın Sessizliği David Cronenberg’in oğlu Brandon Cronenberg’in “Possessor”unun bir düş kırıklığı olacağını şimdiden söyleyebilirim. Buna karşılık, Arjantinli Ana Katz’ın “Susmayan Köpek” adlı komedisi güzel bir sürpriz olabilir. Komedi deyince, “Gönül İşleri”ni de unutmamak gerek. Emmanuel Mouret’nin filmi, Lumiere Akademisi’nce yılın En İyi Fransız filmi seçilmiş. İzleyip, göreceğiz. Bir başka komedi de Katalan yönetmen Cesc Gay’in imzasını taşıyan “Üst Kattakiler”. Bir tiyatro oyunundan uyarlanan film, dört kişi arasındaki ilişkilere odaklanıyor. Serüvenlere açıksanız, bir Letonya filmini önerebilirim. İzlemiş değilim, ama çağdaş bir Pamuk Prenses masalı olan “Aynalar”ı izlemek eğlenceli olabilir. Masaldan yola çıkarak, sosyal medya çılgınlığını ve ‘selfie’ narsizmini (Ayna… ayna söyle bana, benden güzel var mı?) anlattığını yazıyor kaynaklar… İzlemenizi önereceğim bir diğer film de, bu yıl hayatını kaybeden, Tunus sinemasının en önemli kadın yönetmeni Moufide Tlatli anısına programa alınan, 1994 yılında Cannes’da Altın Kamera, 1995’te İstanbul’da Altın Lale kazanan filmi “Sarayın Sessizliği”. Bir şarkıcının yaşamını konu alan film, Müslüman ülkelerde kadının yazgısına dikkat çekiyor. İyi seyirler! 10 dakikalık ara tam bir yıl sürdü
Işıl ÇALIŞKAN Sinema salonunda film izlerken bir anda yükselen kahkaha sesinin coşkusu, arka koltuktan gelen burun çekme sesiyle yerinde duramayan gözyaşı, patlamış mısır kokusunun filmin atmosferiyle bütünleşmesi… Tüm duyguları bir salona sığdırdığımız hislerimizden uzunca bir süredir mahrumuz. Sinema salonları bir yıldır kapalı. Şimdi dördüncü bir erteleme kararıyla kavuşmak 12 Mayıs’a kaldı. Elbette salgın koşulları elverirse. Değişen dünya kurallarıyla alışkanlıkların da evrildiği aşikâr. Şimdi sinema seyircisi filmlerini dijital platformlardan izliyor. Peki sonrası ne olacak? Yeni dünyada sinemanın yolunu tutmak hâlâ mümkün olacak mı? Salonlardan uzak kalan sinema seyircisinin alternatif bir yol olarak gördüğü dijital platformaların yeni düzende rolü ne olacak? Devlet desteği alamayan sinema üreticileri nereye kadar dayanabilecek? Tüm bu soruları sinema dünyasına sorduk. Yönetmen Reis Çelik, Sinema Yazarı-Yönetmen Fırat Yücel ve Kadıköy Sineması Yöneticisi Funda Kocadağ cevapladı. REİS ÇELİK: DEVLET ÜRETİCİYİ DE GÖRMELİ Sinema salonlarında dayanma gücü kalmadığını söyleyen yönetmen Reis Çelik “Kiraları, sigortaları karşılayacak gücü kimse bulamıyor. Benim tahminim salon sayısında yüzde 30 azalma olacak. Yılsonuna kadar o majör sinema filmlerinin hiçbiri sinemaya çıkmak istemeyecek. Çünkü gelir elde edemeyeceklerini düşünüyorlar” diye konuşuyor. Çelik ayrıca dijital platformları bir tehdit değil bir alternatif olarak gördüğünü ifade ediyor. Pandemiden önce çektiği bir filmi seyirciyle buluşturamadığını belirten Çelik “Artık eski bir film oldu o. Bir geliri olmadı. Dolayısıyla yeni bir filmin de kaynağını oluşturamadık. Daha büyük bütçelerle film çeken firmalar var. Onlar büyük bataktalar” diyor. Devletin daha güçlü destek sağlaması gerektiğini söyleyen Çelik, şöyle konuşuyor: “Devlet bağımsız sinemalara küçük destekler verdi ama bunun bir de üreticisi var. Onun da ayakta kalmaya ihtiyacı var.” FIRAT YÜCEL: ASIL TEHDİT DAĞITIMDAKİ TEKELLEŞME Sinema yazarı ve yönetmen Fırat Yücel de dijital platformlara yönelik ilginin salonları etkilemeyeceği görüşünde. Salonların temel sorununun destek problemi olduğunu vurgulayan Yücel “Kültür Bakanlığı’nın pandemi desteği olarak sunduğu destek, yerli filmlerin gösterimine yönelikti. Bu desteğin de şartları var. Bu şartları yerine getiremeyen kapalı olan salonlardan bahsediyoruz. Dolayısıyla yerli film desteği tam olarak şu koşullarda doğru destek biçimi değil” diye konuşuyor. Salonların asıl probleminin dağıtım sistemindeki tekelleşme olduğuna vurgu yapan Yücel “3-5 filmin yaptığı büyük gişe rakamlarıyla dönen bir piyasanın bu kadar büyük bir pandemi karşısında ayakta kalması zor görünüyor” diyor. Yücel sözlerini şöyle sonlandırıyor: “Türkiye’deki bağımsız sinema salonlarının asıl sorunu çok daha ekonomik bir yere dayanıyor ve bu kamu desteğinin eksikliğiyle ilgili.” FUNDA KOCADAĞ: SALONLARIN TILSIMI KAYBOLMAZ Kadıköy Sineması işletmecisi Funda Kocadağ da dijital platformların sinema salonları için bir tehdit oluşturmadığı görüşünde. Kocadağ düşüncelerini şöyle aktarıyor: “Çok bunalmış ve evde olmaktan sıkılmış bir kitle de var. Yasaklardan dolayı evden bir şeyler takip ediyoruz elbette ama salonda film izlemek başka bir deneyim. Bir sosyalleşme aynı zamanda. Tek başınıza gitseniz bile salonda bir duygu paylaşımı oluyor. Belki acıklı bir sahnede yanınızdakinin burnunu çektiğini duyuyorsunuz. Komik bir sahnede tüm salon kahkaha atıyor ve belki tek başınıza izlediğinizde o kadar gülmeyeceğiniz bir şeyi daha da eğlenerek geçiriyorsunuz. Çok büyük zincirleri bilemem onların dinamiği daha farklı ama bizim için umutsuz değilim. Seyirci bizi unutmaz.” Birçok salonun kapanmak üzere olduğunu söyleyen Kocadağ, “Bazı şehirlerde bir tane salon var ve kapanırsa sinemasız kalacak. Bu çok üzücü” diyerek sözlerini noktalandırıyor. Sürdürülebilir cehalet
Uzun zamandır izlediğim en dehşet verici belgesel Denizlerdeki Komplo (Seaspiracy) Netflix’te yayında. Okyanus, deniz, balıklar umurunuzdaysa mutlaka şimdi hemen izleyin. Düşünme, bilgiye ihtiyaç duyar ve düşünme sürecindeki kişi pek çok şeyden beslenir. Sürdürdüğünüz hayatınızla ve kararlarınızla ilgili düşünme yolculuğunuza çıkarken bu belgesel besinlerden biri olacak. Ama eğer bu belgeseli izleyip yaşam şeklinizi hiç değiştirmeden hayatınıza devam ediyorsanız, gerçekleri reddetmenizi sağlayan, inkâr savunma mekanizmanızı kontrol ettirmelisiniz. OSCAR’LARDA GÖREMEZSİNİZ Çekilmesi cesaret, fedakârlık ve mücadele gerektiren belgeselleri seviyorum. Filmin yönetmeni Ali Tabrizi bence bir kahraman. Onu bu zorlu yolda yalnız bırakmayan diğer bir kahraman ise belgeselin yapımcısı olan, Cowspiracy ve What the Health belgeselleri ile insanların gözlerini açan, hayvancılık endüstrisinin gerçek yüzünü ortaya çıkaran, B12 efsanesini yıkan, cesur insan Kip Andersen. Belgeseli izlemeden önce, balıkçılığın arkasında milyar dolarlık korkunç bir endüstri olduğunu biliyordum ama bu kadarını asla düşünmezdim. Filmin hikâyesinin konusu o kadar başarılı bir hizayla ardı ardına oluşturulmuş ki, bir belgesel değil de gerilim türünde bir film izliyormuşum gibi heyecan, ilgi ve şaşkınlıkla izledim bu filmi. Her yeni düğümde Ali Tabrizi ile yeni bir düğüme birlikte takıldım adeta. Ve düğümler küçükten başlayıp o kadar büyüdü ki her yeni 15 dakikada ağzım daha da açık kaldı, isyanım katlandı. Belgeselin son çeyreğinde ise hikâyenin dinginleşerek seyircisini vardırdığı sakin kıyıda, bizleri bekleyen çözüm hem ümit verdi hem de ümitsizlik. Her şey bu kadar apaçık kirliliği ile gözlerimiz önündeyken, çözüm tek iken milyarlarca insanın bu gerçeklere gene sırtını döneceğinden korktum.  DENİZLERDEKİ ACI VE KAN Korkularımdan biri “Balıklar da acı çekiyor mu?” akıl almaz sorusunu sorarak kendisine bahane üretmeye devam edecek olan insanlar oldu. Avrupa Birliği bünyesindeki bilimsel kurul (efsa/European Food Safety) balıkların acı ve korku hissettiği sonucuna çoktan vardı. Demokratik şekilde karar alabildikleri dahi kanıtlanmış, sinir sistemleri olan, bütün omurgalıların özelliklerine sahip, hissetme becerileri bizim hayal gücümüzün bile ötesindeki deniz canlılarının elbette ki acı çektiğini, korku hissettiğini, sağduyu ile düşünen biri bu soruyu dahi sormadan doğru cevabı bulacaktır. Bir diğer korkum ise, okyanus ve denizdeki canlılara barbarca davranmanın açıklamasını yapabilmek için bahaneler üretmekten vazgeçmeyecek olanların Omega-3 yalanını bahane edecek olması. B-12’nin sadece hayvan yenerek alınabileceği yalanı nasıl hayvancılık endüstrisi tarafından hükümet ve özel sektör teşvikleriyle sürdürülüyorsa balıkçılık endüstrisi de Omega-3 yağ asit efsanesini aynı şekilde sürdürecektir. Ama bu da koca bir yalan. Balıklar aslında Omega-3 yağ asitleri üretmiyorlar, onlar sadece bu yağ asitlerini üreten alg hücrelerini yutuyorlar. Yani Omega-3’ler için balığı öldürüp, ezip yağını sıkmak yerine doğrudan algleri alabiliriz. SÜRDÜRÜLEBİLİR BALIKÇILIK Belgeselde okyanuslarımızla ilgili konu edilen ve izleyeni şoke ederek “Neden bunları duymuyoruz?” dedirtecek çok şey var. Mesela aşırı avlanma yüzünden tehlikede olan, milyarlarca dolarlık ton balık endüstrisinin yüzde 40’ını elinde tutan Mitsubishi isimli korkunç şirket. Bunlara suç dünyası ile bağlantılı olan milyarlarca dolarlık köpek balığı yüzgeci endüstrisini de ekleyebiliriz. 1986’da yasaklanmış olmasına rağmen kimseye kulak asmadan, devlet dokunulmazlığıyla korunarak ticari balina avcılığını sürdüren Japonya’yı da unutmamak gerekir. Sadece iki gerçeği usulca şuraya bırakmak istiyorum ki ‘sürdürülebilir balıkçılığın’ aslında sürdürülebilir cehalet olduğunu gösterebileyim. 1- Dünyadaki büyük balıkların yok olmasının yüzde 90 sebebi balıkçılık. 2- Trol balık avcılığı sebebiyle 3.9 milyar dönüm (acres) deniz tabanı ormansızlaşmakta. Unutmayalım ki deniz canlıları ölürse okyanus ölür, okyanus ölürse biz ölürüz. Devletler henüz harekete geçmiyor, endüstrinin kontrol edilmesi ise imkânsız ve tehlikeli ama bizim yapabileceğimiz bir şey var, o da tek çözüm ve aslında en basit olanı; hiçbir canlıyı yememek. Bugün bu yazıyı okuduktan sonra gezegen için, çocuklarınızın geleceği için, kendiniz için yapabileceğiniz en önemli şey bu belgeseli izlemek, sağduyuyla düşünmek, paylaşmak ve eyleme geçmek. Seyfi Dursunoğlu'nun mirası: Mahkeme, tereke memurunu değiştirdi
Sanatçı Seyfi Dursunoğlu’nun, mirasını Çağdaş Yaşamı Destekleme Derneği’ne (ÇYDD) bırakmasını içeren vasiyetnamesinin iptali istemiyle açılan davanın ardından, derneğin açtığı tereke (bir kişinin öldükten sonra geride kalan mal varlığı ve borcunun bütünü) davasında mahkeme, tereke memurunun değiştirilmesine karar verdi. Geçen Temmuz ayında 87 yaşında hayatını kaybeden sanatçının vasiyetnamesine göre, usta sanatçının Üsküdar Kandilli’deki evi ile bankalardaki paraları derneğe kaldı. Dursunoğlu, otomobilini, uzun yıllardır yanında çalışan Ümit Yazıcı’ya bırakırken, şahsi eşyalarını ise yeğeni Güliz Buyrukbilen’e bıraktı. Ancak bu vasiyet henüz yerine getirilemedi. Nedeni ise yeğenleri Cemal Erhan Saydam ile Evren Saydam’ın açtığı dava oldu. Hürriyet’in haberine göre, ikili adına açılan ‘vasiyetnamenin iptali’ davası devam ederken ÇYDD de tereke tespit davası açtı. Tereke davasına ilişkin önceki gün görülen duruşmaya taraf avukatları katıldı. Dosyada yer alan bilgilere göre, mahkeme heyeti Kandilli’deki evde keşif yaptı. Keşfe ilişkin hazırlanan rapor dosyaya girdi. Duruşmada, ÇYDD avukatı, tereke için birtakım harcamalar yaptıklarını, bu harcamaların Dursunoğlu’ndan geriye kalan paralardan karşılanmasını talep etti. Mahkeme başkanı, söz konusu talebi tereke idare memurunun değerlendirmesine karar verdi. Mahkeme başkanı ayrıca, bir süre önce tereke idare memuru olarak atanan avukat E.Ş.’nin görevini iptal etti. İptal gerekçesini ise memurun, terekeye ilişkin raporunu zamanında hazırlamaması oluşturdu. Orhan Kemal’in Adana’sı sözlükte
MAZLUM VESEK Araştırmacı yazar Nevzat Hız, Adana tarihi ve kültürü üzerine araştırmalar yapan bir yazar. Hız, Everest Yayınları’ndan çıkardığı “Bir Şehir Sözlüğü-Orhan Kemal’in Adana’sı” adlı kitabı ise yalnızca Adana adına değil edebi açıdan da önemli bir eksikliği tamamlıyor. Türk edebiyatının mihenk taşlarından Orhan Kemal’in 25 kitabını inceleyen Hız, okuyucuyu bir Orhan Kemal sözlüğü ile buluşturdu. Kitap, Orhan Kemal’in şehri olarak bilinen Adana’nın edebiyattaki anatomisi niteliğinde. Hız’la Orhan Kemal’i ve hazırladığı sözlüğü konuştuk. YAPILMAYINCA İŞ BAŞA DÜŞTÜ Orhan Kemal’i her zaman Adana ile beraber değerlendirmek gerektiğini ifade eden Hız, Adana sevdalısı olmaktan mutlu olduğunu ifade ediyor. Yaptığı çalışmanın yalnızca Adana için değil tüm Türkiye için değerli olduğunu belirten Hız, şöyle anlatıyor: “Kültür birikimi oluşturup, uygun zamanlamayı da yakalayınca, kentimle ilgili birçok çalışmalar yaptım. Romanları ve öykülerinde kullandığı dil; komşularının, futboldan takım arkadaşlarının, fabrikalarda çalışan işçilerin veya tarlalarda çapa yapan, pamuk toplayan ırgatların, köylülerin ve şehirlilerin konuştuğu dildir. Bu dilin araştırılıp belgelenmesini, gelecek kuşaklara aktarılmasını çok istiyordum. Bu eserin meydana getirilmesinin sadece Adana için değil, ülkemiz için de değerli olduğunu düşünüyorum.” Bu tür konuların akademisyenler tarafından ele alınması gerektiğinin altını çizen Hız, erken dönem modern kültürel tarihimiz ve edebiyat eserlerimizin, önemsenmesi gereken bir konu olduğunu söylüyor. “Geçmiş hayatımızın gerçeğidir; ancak akademik çalışmalarda veya konunun uzmanlarınca ‘Orhan Kemal Sözlüğü’ için geniş kapsamlı bir çalışma yapılamadığı için iş bana düştü” diyor ve ekliyor: “Bu konuyu gündeme getirdikten sonra bilim çevrelerinden gelecek eleştirileri de buna katkı olarak kabul ederim. Yaşar Kemal Sözlüğü’nün 1973 yılında memleketlim Ali Püsküllüoğlu tarafından hazırlandığını unutmayalım lütfen.” ADANALI OLMAK AVANTAJ SAĞLADI Sözlüğü uzun süren bir çalışmadan sonra hazırladığını kaydeden Hız, “25 kitabın, inceden inceye taranması sonucunda, yaklaşık 2 bin madde olan bu sözlüğü hazırlamak önemliydi. Bu araştırmada Adanalı olmak bana avantaj sağladı. Eksik ve hatalar olabilir, her türlü yapıcı eleştiriye de açık olmak gerekir” diye konuşuyor. Hız ayrıca çalışmanın yeni eklere de açık olabileceğini belirtiyor. Kitabı hazırlarken birçok sözlüğü taradığını da ifade eden Hız, “Büyük çoğunlukta bu kitapta yer alan kelime, deyim ve atasözüne rastlamasam da faydalandıklarım oldu. Adana özelinde düşünüldüğünde ise kişiler bazında bu konuda birkaç yüz maddeyi geçmeyen araştırmalar olduğunu biliyorum” diyerek konuyla ilgili araştırmaların yetersizliğine değiniyor. Adana’nın kentin tanıtımına sanatçıların önemli katkılarının olduğunu dile getiren Hız, sanatçı-kent ilişkisi konusunda da şunları söylüyor: “Yazarların ve sanatın tüm alanlarının kent kimliğine çok büyük katkısı olduğu açık. Aslında Adana bu konuda çok şanslı. Adana Orhan Kemal’in yanında Yaşar Kemal, Muzaffer İzgü, Yılmaz Güney, Ali Özgentürk, Müslüm Gürses, Ferdi Tayfur gibi edebiyat, sinema ve müzik alanında yüzlerce sanatçı yetiştirmiş bir kent. Adana’nın ülkemizde özel bir yerinin olması sanat sayesindedir ve umarım öyle de kalacaktır.” Orhan Kemal’in eserleri içinde en çok Avare Yıllar ve Kanlı Topraklar’ın kendisinde yer edindiğini söyleyen Hız, usta yazarın kahramanlarından çok etkilendiğini söylüyor. Orhan Kemal ile ortak yanlarından birinin de futbol tutkusu olduğunu anlatan Hız “Ben tornacı İsmail Usta’nın oğluyum ve gecekonduda büyüdüm. Tüm günümüz futbol oynamak ve arkadaşlarla vakit geçirerek geçerdi. On beş yıl amatör olarak futbol oynadım hatta gol kralı oldum. Bu nedenle futbolcu Raşit ile birçok ortak yanım olduğunu görüyorum. Kanlı Topraklar'ın özelliği ise Adana’nın, siyasal, ekonomik ve kültür olarak tam anlamıyla yansıtan gerçekçi bir roman olması. Adana'nın kültürel tarihi için çok önemli, bilinmesi gerekir” diye konuşuyor. Ne vereyim ‘abi’me?
Ankara’nın hayatımda çok ayrı bir yeri vardır. Mahalle kavramını, komşuluğu, arkadaşlığı, paylaşmayı Ankara’da öğrendim desem yalan olmaz. Emek Mahallesi’nin, 3 katlı bahçeli evlerin sıralandığı herkesin birbirini tanıdığı, kolladığı, japon kale maçların da yapıldığı dik yokuşlu bir sokağında oturuyorduk. 65’inci Sokak’ta. Bizim mahallemizin de ağabeyleri vardı ama aklınıza öyle Kurtlar Vadisi’nden çıkmışçasına takım elbiseli, sert bakışlı, kavgacı, sözde delikanlı, maço ‘ağır abi’ler gelmesin. Uzun saçlı, motosiklet kullanan, rock müzik dinleyen, bir kot pantolon ve t-shirt ile takılan, kitap okuyan, sinemaya, tiyatroya giden, akşamları da içtikleri 5 litrelik şarabın da etkisiyle, sohbetleri sık sık kahkahalarla kesilen imrendiğimiz, öykündüğümüz iyi insanlardı bunlar. Bugün bile saygıyla sevgiyle hasretle anarım her birini… Beşir ağabeyi, İhsan ağabeyi, Nuri ağabeyi, Erkin ağabeyi, Ahmet ağabeyi… İlk gençliğe sorunsuz bir şekilde geçmemde büyük etkileri vardır. İçimizdeki müzik aşkını görüp bize doldurdukları kasetlerle hiç bilmediğim grupları da onlardan öğrendim, sınıf öğretmenimiz mahallemizden geçerken ayağa kalkıp başımızı öne eğerek selam vermeyi de, Ramazan ayında pide kuyruklarında iftarı beklerken futbol konuşmayı da… Şimdi ağabey yerine kısaca ‘abi’ diye geçiştirilen tiplere bakıyorum da. Her biri gücün, paranın, iktidarın peşinde. Kendilerini önemli hissedebilmek için her yolu deniyorlar. Giydikleri dar ve kısa pantolonlarla, fuşya, narçiçeği, hardal sarısı ceketlerle, göbeklerine kadar açtıkları gömlekleri ve kısa çorapla giydikleri ayakkabılarıyla onları bir iftar davetinde de görebilirsiniz, bir kokain partisinde de. Hemen hemen hepsinin saç ve sakal traşı aynıdır. Tesbih ve Rolex saat vazgeçilmezleridir. Reisleri kızıyor diye sigara içmezler ama sigaradan 50 kat fazla duman çektikleri nargileye bayılırlar. Telefonun en pahalısı, arabanın en gösterişlisi onlardadır. Lüks otellerde kalırlar, eskort kızlarla takılırlar, devlet büyükleriyle de fotoğraf çektirirler. Mutlaka bir yerlerde danışmanlık yaparlar. Okumazlar, düşünmezler, eleştirmezler sadece biat ederler. Çalışmadan elde ettikleri bu lüks yaşam ellerinden gitmesin diye her yolu denerler. Umreye de giderler İsviçre’ye kayağa da. Çok milliyetçi ve muhafazakârlardır, her şeyi vatan için yaparlar ama vatana zerre faydaları yoktur. Partilemeye de bayılırlar. Fotoğraf çektirirken başları önde ama bakışları yukarıdadır. Sert bakmaya çalışırken komik olurlar. Evlerinin dekorasyonu da kendileri gibi estetikten uzaktır. Net olarak cahildirler. Sinema deyince dijital platformlar, tiyatro deyince televizyon skeçleri, müzik deyince ‘Dombra’ gelir akıllarına. Doğaya çevreye karşı duyarsızdırlar. Yeşillik denilince akıllarına ‘Millet Bahçesi’ gelir. AVM’ler ikinci evleridir. Alışveriş yapmaya bayılırlar. Konser, tiyatro salonlarına adım atmazlar ama parti kongreleri ve kurultayların kurşun askerleridir. Yurt dışı tatillerini Dubai’de yurt içi tatillerini ise 7 yıldızlı otellerin -deniz kenarında olsa bile- havuzlarında smoothie içerek geçirirler. Görgüsüzlüklerini paylaşmaya bayılırlar. Bunun için Twitter’a uzak Instagram’a yakındırlar. Profillerinde genellikle bayrak önünde çektirdikleri bir fotoğraf ve “Ezan Susmaz Bayrak İnmez” sözü vardır. Bilgileri olmamasına rağmen her konuda fikir sahibidirler. Ateşli tartışmalara girmezler. Akıllı ve zeki değil ama açgözlü ve kurnazdırlar. Ülkelerini değil çıkarlarını gözetirler. Din devletine de laikliğe de uzaktırlar… Bu liste böyle uzar gider ne yazık ki. Aslında baktığımız zaman bu vahşi kapitalist düzende bireylerin sisteme ayak uydurmasından kolay ve güvenli bir yol yok. Ama yaşamak sadece nefes alıp vermek değil ki. 12 Eylül’ün tohumlarını attığı Turgut Özal’ın “Benim memurum işini bilir” sözüyle rüşvetin, rantın, çıkarın, talanın, adam kayırmanın meşrulaştığı bu ülkede neyse ki vatanını seven, demokrasiye Atatürk devrimlerine bağlı, hukuk’un üstünlüğünü savunan, insan hakları savunucusu, şiddetin her türlüsüne karşı, doğaya, çevreye saygılı, sanatsever kardeşlerimiz de var. Gönül isterdi ki ‘abi’lerimiz kardeşlerinden büyüklük öğrensinler… Olmadık şeyler olabilir
Var olmanın kendisi tutsaklık koşullarını üretebilir mi? Üretebilir. “Varoluşsal kaygılarla alınan önlemlerin kendisi varoluşa tehdit oluşturur.” Siegfried Kracauer’in bu saptaması, Kafka’nın güvenlik saplantısıyla tüm hayatını yeraltındaki korunağını tasarlamak, kazmak ve kusursuz hale getirmekle geçiren köstebeği anlattığı alegorik öyküye dair. Bu durum, takıntılı bir şekilde salt var olmayı düşünmekten ya da varlık ile hiçlik arasındaki o birbirine kenetlenmiş hayati bağlantıdan kopmuş olmaktan kaynaklanabilir. Var olmak, her türlü tehditten arındırılmış mutlak bir denge arayışına dönüştüğünde, sonunda varoluşun kendisine tehdit oluşturuyor. Oysa hayatın kendisi, varlık ile hiçlik arasına gerili bir ipte bir tür ip cambazlığı; her an dengenizin bozulduğu ve dengeniz bozuldukça yeni bir denge durumuna geçtiğiniz incecik bir yolda yürümek. Hayata evrimsel olarak baktığınızda, dengesi bozulan türlerin yeni bir denge durumuna geçtiklerini ve evrimleşerek yeni formlara büründüklerini ve yürüyüşlerine ara vermeden devam ettiklerini görürsünüz. Hiçbir türün ısrarla kendini mutlak bir denge konumunda tutmaya çalışmadığı bir evrende sadece bizler kendimize aşırı korunaklı mekânlar inşa ediyoruz. Ve başımıza ne geliyorsa, bu denge takıntısından geliyor. Salt var olmak için giderek daha derinlere inenlerin, içlerine kaçarak kendilerine güvenli yuvalar inşa edenlerin hayatları sonunda tutsaklıkla sonuçlanıyor: “Nesiller boyu inşa edilen binalar uğursuzdur çünkü insanın elde edemeyeceği bir güvenliği sağlamaları beklenir. Tasarım kusursuzlaştıkça nefes almak zorlaşır; tüm gedikler kapatıldığında, yapının bir zindana dönüşmesi kaçınılmaz olur” (Kracauer). Ve sonunda kendimizi Platon’un mağarasına kapattık. Duvarları ekranlarla çevrili tekno-mağaranın insanları, gerçeği bilmedikleri için gölgelere inananlar değil, aksine dışarısının karmaşasından kaçarak mağaraya sığınanlar ve gölge oyununu hayata tercih edenlerdir. Ekranlardaki gölge karakterler, Geleneksel Karagöz Hacivat oyununu aratmıyor. Yorumcular gerçeğin değil, gölge oyunlarının yorumcuları. Ve bizler, gölge oyunu yorumlarının yorumlarıyla oyalananıyoruz. Her yorumcu bir meddah; geleneksel hikâyeler anlatarak güncel olanı bastırmaya çalışıyor. Güncel olan, gelmesiyle birlikte mevcut olanı değiştirebilir. Kurmaca, güncel olanı görünmez kılabilir mi? Güncel olan hayattır; gizil potansiyellerini açığa çıkararak şimdiyi ve geleceği burada yaratan hayat. Hayat, potansiyellerini gerçekleştirmesin diye, geleneğin masallarıyla bizi oyalayanların bakış açıları belli, niyetleri de: Mutlak bir denge durumu yaratmak. Mekânları geçmişin dekorlarıyla donatarak şimdiyi hikâyeleriyle kurgulayabilirler ama kurgu, hayatın kudretine dayanabilir mi? Kurgulanmış, dengeli bir kompozisyon olarak hayat, ancak çizgisel perspektifli Rönesans tablolarında olabilir. Hayatın deli kuvveti doğrusal çizgilerinizi kırdığında tablolarınızı parçalayabilir. Kudreti beklentilerinize göre işlemez. Aklınızın ucundan bile geçmeyen, yepyeni bir nitelik çıkarır çıkınından ve kurguladığınız mevcut şeylerin dengesi bozulabilir, hazır olmak gerek: “Ben senin yaşındayken günde yarım saat temrin yapardım aksatmadan; bazen, daha kahvaltıdan önce altı tane olmayacak şeye inandığım olurdu (Lewis Carroll, Aynanın içinden, Can). Olmadık şeylere ister inanın ister inanmayın, olacaklar. Sığınaklara sığınsanız da gelip bulacaklar sizi. Olmayacak şeyler, hayattır. İKTİDAR KORKU ÜRETEREK VAR OLABİLİYOR Varoluş kırılgandır, dağılabilir. İktidar; önce kaos yaratıp kırılganlığımızı hatırlatıyor, sonra da boyun eğdiğimiz takdirde bize kendi kozmosunu dayatıyor. İktidar hayata bir tehdit; korku üreterek var olabiliyor. Bildiğiniz mafya numarası; kozmos dediği de kendi oyun sahası. Varoluşumuz iktidarın ürettiği kurmaca korkularla biçimlendikçe, varoluşsal kaygılarla derinlere kaçarak mağaralara sığındık. Tekno-mağarada iktidarın tüm numarasını biliyoruz artık; kendi dengesini korumak için terörle korkutup sindirmek. Bu oyunu ancak olmayacak şeyler bozabilir. Gölge oyunu sona erdiğinde ne diyordu Hacivat? “Yıktın perdeyi eyledin viran”. Perde, korku perdesidir. Dokunsanız yıkılacak ve denge bozulacak. Olmaz olmaz demeyin, olmaz olmaz. “Gerçekçi olun, imkânsızı isteyin!” Tiyatro sanatçısı Handan Ertuğrul hayatını kaybetti
Devlet Tiyatroları emekli oyuncusu Handan Ertuğrul 94 yaşında hayatını kaybetti. İstanbul Devlet Tiyatrosu sanatçısı Ertuğrul, 2 Nisan Cuma günü Muhsin Ertuğrul Sahnesinde düzenlenecek törenin ardından Zincirlikuyu Mezarlığı'na defnedilecek. HANDAN ERTUĞRUL KİMDİR? 1927 yılında İstanbul Fatih'te doğan sanatçı ortaokula giderken Ankara Radyosu tiyatro kolunda çalışmış, 1942'de Ankara Devlet Konservatuvarına girmiş, tiyatro ve opera bölümünü 1948'de bitirmiştir. 1949 yılında Devlet Tiyatrolarında stajyer olarak göreve başlamıştır. 1950 yılında sanatçı kadrosu alan Ertuğrul, 1992 yılında yaş haddinden emekli olmuştur. Operada Mozart'ın Figaro'nun Düğünü'nde Barbarina rolünü oynayan sanatçı, birçok müzikalde de önemli rollerde kendini göstermiştir. Türk tiyatrosunun başarılı oyuncularından biri olan Handan Ertuğrul, Goethe, İbsen, Montherland, Thornton Wilder gibi yazarların yapıtlarını canlandırmıştır. Sesi ve oyunculuk gücüyle sahneye egemen olan sanatçı, altmışlı yıllarda Muhsin Ertuğrul ile evlenmiştir. GÖREV ALDIĞI OYUNLARDAN BAZILARI: Faust, Köşebaşı, Çığ, Fatih, Çayhane, Genç Osman, Üçüncü Selim, Misafir, Cengiz Han'ın Bisikleti, Hizmetçiler, Kördüğüm, Andorra, Martı, Üç Kuruşluk Opera… Sabahattin Ali'nin Edremit'teki evi hizmete açılıyor
Edremit Belediyesi Sabahattin Ali’nin 103 yıl önce Edremit’te yaşadığı evi bir anı evine dönüştürdü. 2 Nisan Cuma günü edebiyatseverlerin hizmetine sunulacak anı evi için etkinliklere Adnan Özyalçıner, Ahmet Özer, Ahmet Ümit, Ali Kocatepe, Ataol Behramoğlu, Aydın İleri, Aysun Kocatepe, Filiz Ali, Nebil Özgentürk, Necdet Saraç, Öner Yağcı ve Serhan Asker katılacak. 3 Nisan’da HALK TV’de canlı yayınlanacak “Serhan Asker’le Görkemli Hatıraların” konusu da Sabahattin Ali olacak. 2 Nisan’da yapılacak etkinliklerin tümü, Edremit Belediyesi’nin sosyal medya hesaplarından canlı yayınlanacak. Edremit Belediyesi tarafından hazırlattırılan ve ilk kez yayınlanan “Edremit’in Sabahattin Ali’si” isimli kitap da 2 Nisan’da Cumhuriyet Meydanı’nda yapılacak imza töreni ile Edremitlilere dağıtılacak. Edremit Belediye Başkanı Selman Hasan Arslan yaptığı açıklamada, “1918’de ailesiyle Edremit’e gelen Sabahattin Ali’nin çocukluk ve ilk gençlik yılları burada geçmiş, ‘Sabahattin Ali edebiyatı’ Edremit’te mayalanmıştır. 41 yıllık hayatına sığdırdığı onlarca öykü, roman, şiir ve makale içinde yer alan ‘Kuyucaklı Yusuf’ romanı başta olmak üzere, ‘Komik-i şehir, Değirmen, Pazarcı, Sulfata ve Hasanboğuldu’ gibi öyküleri Edremit'i ve körfezi anlatır. Yazdıklarıyla insan yanımızı temsil eden toplumun vicdanı olan Sabahattin Ali’yi ilelebet yaşatmak için onun 103 yıl önce yaşadığı evi ‘Anı Evi’ne dönüştürdük” dedi. Uykusuz'dan 'kongre' kapağı
Bavul’dan arşivlik Can Yücel sayısı
KÜLTÜR SANAT SERVİSİ Aylık kültür ve edebiyat dergisi Bavul, 67’nci sayısında şair Can Yücel dosyasıyla okurla buluştu.   Bavul Dergi’nin Nisan 2021 sayısında Türk Edebiyatı’na çevirileri, şiirleri ve üslubuyla damga vuran Can Yücel’in şiirlerine ve yaşamına dair geniş bir portre çiziliyor. Çevirmen / Yayıncı Osman Akınhay yazısında Can Yücel çevirilerine dair değerlendirmede bulunurken Şair Arife Kalender de Can Yücel şiirlerindeki temalarını ortaya seriyor. Yazar Sezai Sarıoğlu yazısında derinlerde yatan Can Yücel’i bulmaya davet ediyor. Şair Şeref Bilsel ise Can Yücel şiirlerinin poetik bir okumasını yapıyor. Dosya ayrıca Cemal Süreya’nın “On Üç, On Beş Yaşında” metni ile Can Yücel’i Süreya’nın gözünden tanıma fırsatı sunuyor.  KADINLARIN DİRENİŞİNE DESTEK  Kaan Sezyum, Evrim Kuran, Ayşen Şahin, Burcu Bakdur ve Arzu Erkan Yüce ise yazılarıyla derginin Nisan sayısına eşlik ediyor. Ayrıca sayıda Nejat İşler, Ataol Behramoğlu, Şükrü Erbaş, Zehra Çelenk, Murat Ertel, Emre Kongar ve Haydar Ergülen gibi isimlerin de imzası var. Yazar Nazlı Eray da Güvenç Dağüstün’ün hikâyesine yazdığı mektupla 67’nci sayının konuğu oldu.  Kadınların haklı ve coşkulu direnişini es geçmeyen Bavul Dergi, Can Yücel posteriyle beraber İstanbul Sözleşmesi’nin özet metnini okura sunuyor. Kapaktaki Can Yücel çiziminde ise Ethem Onur Bilgiç imzası bulunuyor. Bavul Dergi’nin Nisan sayısına gazete bayilerinin yanı sıra bavuldukkan.com adreslerinden ulaşılabilir. Arabesk dili yoksullaştırıyor
Emre Ceren Arabesk kültür Türkiye’de yıllardır tartışıyor. Arabesk üzerinden pek çok popüler tartışma da yapıldı. Sibel Öz ve İsmail Afacan’ın hazırladığı Arabesk Yeniden kitabı ise popüler tartışmalara sıkışmadan içindeki yazılarla arabeskin teorik altyapısını okurla buluşturuyor. Üstelik kitap içindeki makalelerin güçlü eleştirel duruşuyla arabesk hakkında sözünü de sakınmıyor. Sibel Öz ve İsmail Afacan ile arabesk kültürünü konuştuk. Günümüz popüler edebiyat dergileri arabeski yeniden üretiyor mu? İsmail Afacan: Tam olarak arabesk yeniden üretilmiyor. Sıfırdan bir üretim söz konusu değil çünkü. Var olanın restore edilmesi, yeniden kurgulanması söz konusu… Arabesk kültürün edebiyat alanındaki en önemli duraklarının başında popüler kültür dergileri geliyor. Sadece kapaklarına ve manşet sözlerine bakmak yeterli diye düşünüyorum. Bu dergilerde arabesk “isyanın dili” olarak görülüyor. Aslında yapılan yenilgi güzellemesinden ötesi değil. Döne döne “Yenil, yine yenil, daha iyi yenil” hikayeleri anlatılıyor…Bu dergilerdeki arabesk ve nostaljik dili 2010’ların siyasal atmosferi ve toplumsal alt üst oluşlarıyla birlikte düşündüğümüzde daha iyi anlayabiliriz. Türkçe edebiyatta Yusuf Atılgan ve Oğuz Atay’ın anti-kahramanlarını düşünecek olursak, günümüz edebiyatında karşılaştığımız anti-kahramanları nasıl yorumluyorsunuz? Anti-kahramanlığa ne oldu? Sibel Öz:Örnek verdiğiniz Atılgan ve Atay’ın anti kahramanları, pasif direniş niteliğindeki itirazlarıyla topluma ve dış dünyaya uyum sağlamayı reddederler. Benlik arayışları onları toplumun kıyısında kalmaya, yabancılaşmaya ve başarısızlığa mahkûm etse de,‘yapmama/katılmama’ tutumları aslında metalaşmış dünyanın ikiyüzlü ilişkilerini açığa çıkartır. Günümüzde yayınlanan edebi metinlere bakıldığında ise yine anti-kahraman karakterlerin yoğunluğu dikkat çekiyor. Bu karakterlerin, çoğunlukla büyük kentlerde yaşayan, yalnız, bunalımlı, kırgın/küskün ve neredeyse tamamen erkek bireylerden oluştukları belirtilebilir. Topluma uyum sağlayamayan, yer yer uyumsuzluğuyla barışık görünen bu anti-kahramanlar genellikle yalnızlıklarıyla barışık yaşayıp çözümsüz kalırlar. Karakter ve mekân seçimlerindeki kısıtlılık, metnin zamanla bağını koparması ve olay ya da eylemden kaçması gibi unsurlar, günümüz metinlerinde göze çarpan önemli veriler. Ancak burada asıl belirleyici sorun güncel edebiyatın, modernizmi sorgulayan ve kenti keşfeden öncüllerinin aksine, günümüzde orta sınıf ufku ve konforuyla, kendine kapanmış kentli bireyin bunalımlarında takılıp kalmış olması. KADIN İTİBARSIZLAŞTIRILIYOR Bu yeni arabesk anti-kahramanların erkek egemen kültürle ilişkisi nedir? S.Ö: Geleneksel anlatılarda kahraman, toplumun muhtaç olduğu güçlü, korkusuz, yakışıklı, kurtarıcı figürü simgeler ve ideal erkeklik olgusuyla tam olarak örtüşür. Kahraman ile erkeğin gücü ve iktidarı yeniden üretilip kutsanırken, toplumsal cinsiyet rollerinin vazgeçilmezliği de pekiştirilmiş olur. Postmodern anlatıda ise artık kahraman yerine, anti-kahraman sahnededir. Kahraman, artık toplum uğruna her zorluğa katlanan, mücadeleci ve idealist bir kişilik olmaktan çıkmış, bir losergörünümüne bürünmüştür. Bu loser, tabii ki erkektir; kadınların böyle bir lüksü yoktur. Ergen erkeklik dünyasını, baba-oğul ilişkisini, erkekliğin türlü hallerini didikleyen, genellikle aforizmalarla, afili cümlelerle konuşan, altı boş olsa da okuru ‘derin’ adamların dünyasına buyur eden bu metinler, uyumsuzluğu ya da reddi bir tavır olarak değil, bir imaj olarak giyinmiş durumdadırlar. Kaybedenler Kulübü ya da Issız Adam havasındaki bu erkeklerin imkânsız aşkları, egosal patlamaları, polisiye tadındaki maceralı yaşamları, şiddete yatkınlıkları ya da hiç olmayı kutsayan ancak hiç olmanın dayanılmaz ağırlığıyla sağa sola saldıran müzmin hatta keş muhaliflikleri üzerine hikâyeler yazılıp filmler çekilerek, 2000 sonrası edebiyatımızda kalburüstü arabesk anti-kahramanlar yaratıldı. Her açıdan kadını nesneleştiren, itibarsızlaştıran bu tutunamayan/kaybeden erkek edebiyatı tabii ki erkek egemen kültürü besliyor. Sibel Öz kitaptakiyazısının bir bölümünde arabeskin etkisi altındaki 2000 sonrası bazı üretimler için, “Edebiyatın aynı zamanda bir dil işçiliği olduğu gerçeği gölgelenmiştir” diyor. Burayı biraz açar mısınız? S.Ö:Son dönemlerde bazı metinlerde revaçta olan sokak Türkçesi, özellikle ortalama okur tarafından olumlu karşılansa da dildeki bu dejenerasyon etkisini uzun yıllar hissettirecek gibi görünüyor. Bu dil sokağın dili, doğal, samimi, dolaysız, duru bir dil olarak pompalandı. Oysa edebiyat aynı zamanda bir dil işçiliğidir. Yani ne anlatıldığından çok nasıl anlatıldığı önemlidir edebi metinde. Yoksa milyonlarca yıllık insanlık tarihinde yeni konu yoktur. Meselesi sadece kendisi olan, sorunları aforizmalar düzeyinde ele alan, bir ucundan isyana diğer ucundansa arabesk bir dünyaya kolayca savrulan bahsettiğimiz bu furya, basit ve şiddete yatkın erkek dilini edebiyatta meşrulaştırırken dili de yoksullaştırıyor. Vasatlık sınırındaki metinler popüler kültürün bir alanı olarak el üstünde tutuluyor, çok satıyor, okuru da oldukça kuşatıyor. Arabesk kültür tartışmasında, kitle hareketleri ve kültürel üretim açısından, 1980’ler ve 2000’ler arasında nasıl bir bağ var? 1980’lerde başlayan dönüşüm 2000’lerde nasıl bir yere evirildi? İ.A: Arabesk kültür 1960-1990 arası dönemde önemli bir karşılık buldu. Köyden kente göç eden, gecekondu mahallerinde yaşayan, kent hayatına uyum sağlayamayan emekçiler içinde yaygınlık kazandı. İlk başlarda arabeske mesafeli duran devlet erkanı 12 Eylül ve Turgut Özal iktidarı döneminde arabesk el üstünde tuttu. Sol-entelektüel çevreler arabesk kültürün “kaderci”, “bireyci” ve “çıkışsızlık” içeren ruh haline itirazlar yaptı. Kültürel anlamda önemli bir mücadele yürüttü. 1990’larla birlikte arabesk duygu dünyası ve sanatsal üretim güç kaybetmeye başladı. Bu süreçte pop kültür baskınlaştı. 90’ların ikinci yarısından sonra rock müzik büyük bir atılım yaptı. Arabesk müzisyenler son temsilcilerini bu dönemde çıkarsa da tarihsel ve sosyolojik zeminini hızla kaybetti… 2000’lere geldiğimizde arabesk üretimler görmesek de 1960-1990 arası dönemdeki arabesk müziğin “babaları” yeniden restore edildi. Müslüm Gürses figürü burada oldukça önemli… Ya da rock ve rap müzikle melezlenmiş bir arabesk sıklıkla karşımıza çıkar oldu. Sadece müzikte değil, edebiyatta ve sinemada da… İşin ilginç yanıysa bu restorasyon ve modernizasyon sürecinde sol-entelektüel çevrelerin görev almasıydı. AKP iktidarının yarattığı ekonomik ve kültürel yıkım yeniden arabeskleşme sürecini hızlandırdı. Arabeskin klasik üreticileri her zamanki gibi iktidarın yanında konuşlanırken; dinleyici kitlesinde büyük bir genişleme yaşandı. Üniversite gençliği, beyaz yakalılar ve sol çevrelerde yoğun bir karşılık buldu. Bunda AKP iktidarı döneminde küçük burjuva kesimlerin yaşam tarzlarına yapılan müdahaleler ve siyasal olarak değişmezlik hissine kapılması onları arabesk kültürle yakınlaştırdı, barıştırdı. Arabesk 2000’li yıllarda, popüler kültür tarafından nostaljiyle harmanlanarak soylulaştırıldı. Hülya Avşar'a uygulanan 'özel filtre' sosyal medyada gündem oldu
Bir meslek olarak dalkavukluk…
Kralların soytarıları olur, padişahların ise dalkavukları… Soytarı, yeri geldiğinde yergisini efendisinin yüzüne söyleyebilen, her türlü iğnelemesi hoşgörü ile karşılanan, sözün kısası taşı gediğine koyandır. Dalkavuk ise, “Evet, efendim, sepet efendim” demeye mahkûm olmuş, efendisini şişirmekten geri durmayan saray adamı. Alın size beş karışlık büyük fark… Sevgili coğrafyamızda, gerçekleri gizleyip, yalanlarla efendilerini oyalayan dalkavukluğun en eski meslek sayıldığı su götürmez bir gerçek… Efendim, bu zatlara dalkavuk denilmesinin ardında giyinme biçimi yatıyor. Nasıl mı? Osmanlı’da kavuk, her zaman çevresine bir şey sarılarak giyilen baş kapatmadır. Dalkavukların ise, etraflarına serpuş serilmeden kavuğu çıplak takmaları emrolunmuştur! Yani kıyafetlerinde kocaman armaları vardır. Üstelik, başlangıçta yalnızca efendilerinden hizmetlerinin karşılığında bahşiş alan dalkavuklar, giderek bir iş kolu haline gelmiş, süreçte başlarına bir yönetici seçerek mesleklerini tüzüğe bağlamışlardır. Osmanlı Devleti de süreçte bu mesleği de ağır işçilik olarak kabul etmiştir. I. Sultan Mahmut döneminde dalkavuklar kendi durumlarını padişaha sunmuşlar, içlerinde oldukları ahvali betimlemişlerdir: “Devletli, inayetli, merhametli efendim! Kimsesiz dalkavuk kullarınızın arzuhalidir. Her sene Ramazan-ı Şerif geldiğinde İstanbul’da davetli, davetsiz iftarlara gideriz. Ulemanın, ricalin ve devlet büyüklerinin sofralarında çeşitli nefis yemekler, türlü türlü reçeller, süzme aşureler, tavukgöğüsleri, helvalar, kaymaklı baklavalar yer içeriz. Lakin içimizde bazı edepsizler bulunup, edebe uymayan tavırlarıyla velinimetimiz efendimizi gücendirmekte, zararı hepimize dokunmaktadır. Dalkavukluk bir nizama bağlanmazsa, cümlemizin açlıktan öleceği aşikardır!” Dalkavuklar bile sırası gelince işlerinin bir düzen içinde sürüp gitmesini bekliyor, kendi geleceklerini garanti altına almak için saygıda kusur etmiyorlar da, yaptıkları komedi sanatına uymuyor bir türlü. Belki de padişahların komedi sanatına çekinceli tavrının arkasında eleştiriye tahammülsüzlükle birlikte sürekli pohpohlanmak arzusu yatıyor! *** Oysa bu topraklarda doğan binlerce yıllık komedi geleneğinde, hele hele Antik Yunan Komedyalarında ‘uyarı’ seyirciyi güldürerek yapılır. Taşlama olgusunun deyim yerindeyse taş gibi oturduğu Aristophanes’te yönetimdeki yolsuzluklar, yargıdaki adaletsizlikler, insanoğlunun içinde gizlemek için çaba gösterdiği ‘hayvanlık’, savaş ve öldürme tutkusu, sanat ve felsefe dünyasında anlaşılamayan ‘ağız kalabalığı’ yerilir, bunun karşısında insancıl değerler, anlayış, hoşgörü, barışa olan bağlılık yüceltilmeye çalışılır. Öte yandan bizim gibi ülkelerde zaman zaman baskı dönemi kamçılar hem komedi sanatını hem de mizahı. Siyasal tarihimizdeki satir, yergi, eleştiri kültürünün kilometre taşları olan Namık Kemal, Can Yücel, Aziz Nesin ve hatta Geleneksel Türk Tiyatrosu’nda ortaoyununda, Hacivat - Karagöz’de, Meddahta siyasal ya da hangi anlamda olursa olsun bir iktidarın yergisi kültürel bir değer ve gerçek olarak kabul edilmiştir. *** Elbette her şeyin bir bedeli var. Dalkavukluğun da ücret tarifesi… Reşat Ekrem Koçu’nun ‘Hayat Tarihi Mecmuası’nda geçiyor: “Dalkavuğun burnuna fıske vurma 20 para, yüzüne tokat atma 30 para, merdivenden yuvarlama 180 para vb.” Sorun şu: Toplumsal yapı değişim ve dönüşüm gösterince, bir zamanlar iş kolu olarak kabul edilen dalkavukluk mesleği silinip gidiyor gitmesine de, dalkavukluk baki kalıyor bu hoş sedada… Gündelik yaşamımızda kendi çıkarı için devlet mekanizmalarını yönetenleri yönlendirmeye çalışan kişilere dönüşüyor. Bir anlamda ‘yan meslek’ olup çıkıveriyor… Bir bakıyorsun, pudra tozu çekiyor, bir bakıyorsun escord kızlarlar fotoğraf çektiriyor. İşin hazin yanı artık kurumsallaşmış değiller… Ha, kurumsallaşsalar tarifelerini bileceğiz sadece, o ayrı… Gerçi bilmeye ne hacet! Giyim kuşamlarından, yaşam tarzlarından, ev hallerinden kaç para tokatladıkları belli. Sözün özü: Memlekette her yanımız bahar bahçe! Nuri Bilge Ceylan’ın yeni filminin çekimlerine başlandı
Yönetmen Nuri Bilge Ceylan’ın yeni filmi ‘Kuru Otlar Üstüne’nin çekimlerine, bir süre önce Erzurum’da başlandı. Film, Anadolu’nun bir köyünde zorunlu görevini tamamlayıp İstanbul’a atanmayı bekleyen genç öğretmen Samet’in umutsuzluk hissini ve kendisi gibi öğretmen olan Nuray ile tanışmasının ardından yaşadığı değişimleri konu alıyor. Filmin başrollerini Deniz Celiloğlu ve Merve Dizdar paylaşıyor. ‘Kuru Otlar Üstüne’nin 2022 yılında izleyiciyle buluşması bekleniyor. 2006 yapımı ‘İklimler’den bu yana her filminin ilk gösterimini Fransa’daki Cannes Film Festivali’nde yapan Ceylan’ın, yeni filminin de ilk olarak Cannes’da gösterileceği düşünülüyor. 4 yıl sonra beyazperdeye geri dönecek olan Ceylan’ın yeni filmi, geçen yıl Avrupa Konseyi’nin Eurimages Fonu’ndan 470 bin avro, Kültür ve Turizm Bakanlığı’ndan da 2 milyon TL yapım desteği aldı. Film, TRT’nin düzenlediği 12 Punto TRT Senaryo Günleri’nde bu yıl ilk kez verilen Ustaya Saygı TRT Ortak Yapım Ödülü’nü almıştı. Ceylan, 2008 yapımı ‘Üç Maymun’ filmiyle, 61’inci Cannes Film Festivali’nde En İyi Yönetmen Ödülü’ne layık görülmüştü. Ceylan’ın 2014 yapımı ‘Kış Uykusu’ filmi Cannes’da Altın Palmiye ödülünü kazanmış, 2018 yılında imza attığı son filmi ‘Ahlat Ağacı’ da Altın Palmiye’ye aday gösterilmişti. Yönetmenin 2011 yapımı ‘Bir Zamanlar Anadolu’da filmi ise 64’üncü Cannes Film Festivali’nden Jüri Büyük Ödülü ile dönmüştü. 'Rocky' dizi oluyor
Ünlü aktör Sylvester Stallone, sosyal medyada paylaştığı mesajında, Rocky’nin şampiyon olmadan önceki hayatına odaklanacak dizi için tretman yazmaya başladığını duyurdu. Stallone, dizinin onar bölümden birkaç sezon olacağını bildirdi. Ünlü oyuncu, mesajla beraber el yazısıyla yazılmış notların olduğu bir sayfanın fotoğrafını da paylaştı: “Bizi Rocky'nin kökenine götürecek bir zaman makinesi hayal edin. Neredeyse elli yıldır dünyanın dört bir yanından insanlar tarafından sevilen karakterlerle dolu görsel bir dünyaya.” GENÇ ROCKY KİM OLACAK? Stallone, Rocky’nin hikayesini, Ay’a ilk seyahat, Vietnam Savaşı, feminist ve insan hakları hareketlerinin başlangıcı gibi dönemin tarihe geçen olaylarıyla paralel şekilde anlatacak. Stallone, dizide, Rocky’nin kimliğini bulmaya çalışan tüm gençler gibi mücadelesini gözler önüne sereceğini ifade etti. Dizide genç Rocky’i kimin oynayacağı henüz belli değil. Rocky, film olarak bugüne kadar altı kez sinemalarda boy gösterdi. Rocky karakteri ayrıca, iki "Creed" filminde bu kez antrenör olarak yer aldı. "Rocky" filmi 1977’de “En İyi Film” dalında Oscar almıştı. (Ajans Bizim) Sly Stallone (@officialslystallone)'in paylaştığı bir gönderi Fazıl Say'dan üç konuda hükümete sert tepki
Kütüphanelerden en fazla ödünç alınan kitap 2020'de de Kürk Mantolu Madonna oldu
Türk Kütüphaneciler Derneği Genel Başkanı Ali Fuat Kartal, 57. Kütüphane Haftası’nda bazı istatistikleri açıkladı. Ajans Bizim’e konuşan Kartal, 2020 yılında Sabahattin Ali’nin ‘Kürk Mantolu Madonna’ romanının üniversite kütüphanelerden en çok ödünç alınan kitap olduğunu söyledi. Kartal, son bir kaç yıldır bu tercihin değişmediğine dikkat çekiyor. Yazarın telif haklarının düşmesine rağmen büyük ilginin devam ettiğini anlatan Kartal, “Teliften düştüğü için Sabahattin Ali’nin eserleri birçok yayınevi tarafından basılıyor, ucuza bir fiyatla satışı var, hatta bazı market raflarında bile var. Buna rağmen, üniversitelerde ödünç alınıp birinci sıraya oturması çok ilginç,” dedi. Telif hakları kanununa göre, eser sahibinin ölümünün ardından 70 yıl süre geçtiği vakit, eserlerin kamuya açık bir nitelik taşımaya başlıyor. Böylelikle eser sahibinin varislerinden izin almak gerekmiyor. Ali Fuat Kartal, 57. Kütüphane Haftası Açılış Konuşmasında pandeminin olumsuz etkilerine dikkat çekti ve şöyle konuştu: “Bildiğiniz gibi, pandemi süreciyle birlikte esnek çalışma dönemine geçildi ve hükümet özel sektör çalışanlarına 'kısa çalışma ödeneği' adı altında ödeme yapmaya başladı. Vakıf üniversiteleri ve özel okul kütüphanelerinde çalışan meslektaşlarımızı da kapsayan bu uygulama bazı meslektaşlarımızın mağdur olmalarına neden oldu. Öncelikle meslektaşlarımızdan, yıllık izinlerini zorunlu olarak kullanmaları istendi. Sonra kısa çalışma ödeneği almaya başladılar. Bazı kurumlar kısa çalışma ödeneğini tamamlayarak, meslektaşlarımızın maaşlarını tam olarak öderken, bazıları da sadece kısa çalışma ödeneğini ödemekle yetindi. Hatta hala ücretsiz izinde olan meslektaşlarımız bile var. Bugüne kadar ödenen bu kısa çalışma ödeneği de Cumhurbaşkanının 17 Şubat 2021 tarihinde yaptığı açıklamayla iki gün sonra yani 31 Mart 2021 tarihinde sona erecektir. Yani 31 Mart'tan sonra vakıf üniversitelerinde ve özel okul kütüphanelerinde çalışan meslektaşlarımızı büyük bir belirsizlik, hatta işsizlik beklemektedir. Temennimiz meslektaşlarımızın böyle bir durumla karşılaşmamasıdır. "OKULLARA KÜTÜPHANECİ ALINSIN" Milli Eğitim Bakanımıza buradan bir çağrıda bulunmak istiyorum. Eğer okul kütüphanelerine bir tane dahi kütüphaneci alırsanız, Türk Milli Eğitim tarihine, Okul Kütüphanelerine kütüphaneci alan İlk bakan olarak tarihe geçeceksiniz. Sayın bakanım sanırım bu fırsat kaçmaz. Sevgili meslektaşlarım mesleğimizin tüm dünyada olduğu gibi bizim ülkemizde de sorunları var. Bu sorunlara ülkemizin olanakları oranında çözüm üretebiliriz. Ancak sanırım şu an çözüm bulunması gereken en acil sorunumuz işsizliktir. Sizlerde fark etmişsinizdir son dönemde genç meslektaşlarımız sürekli sosyal medya üzerinden, ilgilerden iş talebinde bulunmaktalar. Bu son derece insani duruma, ilgilerin daha bir özenle yaklaşmasını bekliyoruz. Zira toplumsal şiddetin ve nefretin kol gezdiği günümüzde ve herkesin adeta kötülükte yarıştığı bu günlerde huzur ve barış ortamının olduğu kütüphaneleri ne kadar önemsesek ve desteklesek azdır. Hem kütüphane kurumunu hem mesleğimizi hem de kütüphaneciyi koruyacak ve kütüphaneciliğin profesyonel bir meslek olarak tanımlandığı ulusal bir bilgi merkezleri kanununa acilen ihtiyacımız var. Bu konuda Kütüphaneler ve Yayımlar Genel Müdürlüğü ile iletişim halindeyiz, ancak bu kanunun çıkabilmesi, Kültür ve Turizm Bakanın bu konuyu ne kadar içselleştirdiğine ya da inandığına bağlı olduğuna düşünüyorum." LeMan'dan 'pudra şekeri' kapağı
ArtAnkara’da sanatla buluşma
İbrahim Karaoğlu Sanata en çok gereksinim duyduğumuz günlerden geçiyoruz. Böyle zamanlarda daha çok özgürleştirmeli ve yaygınlaştırmalı sanatı. Çünkü ruhlarımızı, düşlerimizi özgürleştirir sanat. Bu bağlamla dünyanın pek çok yerinde pandemiye ilişkin geliştirilen iyi hijyen uygulamaları ve koruma önlemleriyle geniş katılımlı sanatsal etkinlikler başladı.  Bu yıl 7’ncisi gerçekleştirilen “ArtAnkara Uluslararası Sanat Fuarı” da bu anlayışla 30 Mart’ta sanatseverlerle buluştu. 3 Nisan akşamına kadar sürecek. Ankara ATO Congresium’da açılan fuarda; galeriler, müzeler, sanat eğitimi veren kurumlar, solo gösteriler ve bağımsız sanat projeleri var. 21 ülkeden yüzlerce sanatçının yapıtları yer alıyor. Küreselleşmeci, uluslararası ağlar oluşturmuş fuarların sanatı ruhsuz metalara dönüştürdüğü ve yüksek sosyetenin beğenilerine uygun imajlarla yönettiği, yön verdiği, “seçkin sanatçılar” yarattığı, sanatı parayla tarttığı, halktan izleyicileri etkinliklerin izleyici sayısını artırmada dekor olarak kullandığı anamalcı bir dünyada; ArtAnkara mütevazı ve kendini yenilemeye, tamamlamaya çalışan duruşuyla önemsenmeli ve izlenmeli.  YABANCILAŞMA DUYGUSUNUN PANZEHİRİ  Kültürel, sosyal, sanatsal buluşma, paylaşma ve dayanışma alanlarıdır fuarlar. Bir sanat fuarının içinde dolaşmak bin bir yaşam dolu pencerelerin önünden geçmek, içine bakmaktır. Her pencere düşüncelerimizin, duygularımızın döngüsünü değiştirir; içimizi varsıllaştırır, umut verir, yaşantımıza değer katar, yaşam tutkumuzu, iyilikleri, direnci, dayanışma duygusunu çoğaltır. Ve pandeminin yarattığı korkuların, kaygıların, umutsuzlukların, yoksunlukların, karamsarlıkların, umarsızlıkların, yalnızlaşma ve yabancılaşma duygusunun içimizdeki gölgesini siler sanatla buluşma. Kadim bir sanat fuarı geçmişi olmayan Ankara’nın şimdilik tek sanat fuarı ArtAnkara. Bu pandemi sürecinde, günümüz sanatından ulaşabildiği boyutları sunuyor; kendi olanakları bağlamında sanatımızın ustalarını ve genç, yenilikçi yüzlerini de yansıtmaya çalışıyor.  Fuar kapsamında verilen “Sanatçı Onur Ödülü”ne Mehmet Güleryüz, “Sanata Katkı Onur Ödülü”ne ise yakın zamanda yitirdiğimiz sanat dostu, koleksiyoner Murat Balkan değer görüldü. Keşke pandeminin en çok mağduru olan genç sanatçılara da ekonomik katkılı ödüller verilse, ne iyi olurdu. Ve hatta çok sayıda genç sanatçıya...  KOLEKTİF DAYANIŞMA RUHU İLE GELECEĞE  ArtAnkara’da genç bir buluşma platformu olan Artmeydan’ı izleyebildim öncelikle. Bu oluşum içinde yer alan sanatçıların önemli bir bölümünü epey zamandır bireysel sanat serüvenleriyle de yakından izlemeye çalışıyordum zaten. Bu buluşmanın öncüsü ressam Mehmet Ali Doğan’la konuştuk. Doğan, “Özgün, yaratıcı kimlikler oluşturmuş sanatçıları; birbirleriyle ve sanatseverlerle ‘Artmeydan’ düzleminde buluşturmak istedim. Önceden ürettikleri yapıtları duvarlarda sergilerken, istedim ki fuar meydanında da bu etkinliğin içinden üretimler yapsın her sanatçı. En öznel üretme biçimlerini, kendilerine ilişkin biçimlendirme yöntemlerine, tuvallerine dokunuşlarına izleyiciler tanık olsun. Sanatın yarattığı heyecanı yüz yüze paylaşsın herkes. Sanatçının kendini çoğaltma biçimi olan üretme süreci izleyicinin tanıklığında bir bellek oluştursun. Kendi kimliklerimizi koruyarak, düşlerimizi birlikte çoğaltmak, aynılaşmadan yan yana olmak, kolektif bir dayanışma ruhuyla geleceğe yürümek için var oldu ‘Artmeydan’” diye tanımladı buluşmalarını. Katılımcı 21 sanatçının bir bölümü de birer tümceyle ifade ettiler yan yana gelme nedenlerini. Her sanatçı kendi diliyle sunuyor yapıtlarını. Bu resimler her sanatçının bilinçaltından, iç dünyasından yansıyan, mantıksal bir sıra izlemeden, birbirleriyle bağlantı kurmadan, değişik zaman, mekân, figür algısı sundukları durumları bir bütünlük taşımadan, her yapıttan bize dokunan öznel auraları duyumsatıyorlar. Her birinin kendine özgü göstergeleri ve imgeleriyle buluşuyoruz. Yapıtlarıyla yeni sanatsal tanımlamalar, anlatım olanakları, estetik tatlar ve farklı görme biçimleri sunuyorlar. Belirginleşen özgün biçemleriyle geleceğe yolcu heyecanları var.  Sosyal mesafenin, hijyenin ve korunmanın en iyi olanaklarıyla gezin ArtAnkara’yı. Genç, yetkin tüm kıymetli sanatçıların yapıtlarıyla buluşun. Düşlerinizi ve umudunuzu çoğaltın. *** 10 SANATÇI 10 BAKIŞ Büşra Aktekinoğlu: Bu gönüllü bir buluşma. Banu Taşkent: İzleyicilerle, bir resmin oluşumunu paylaşacağız. Özge Gökbulut: “İzole renkler” diye tanımladığım yapıtlarımı izole bir süreçte, gelecek umuduyla paylaşacağım. Murat Oğuz: Bu meydanda duygularımızla, renklerimizle, biçimlerimizle yüzleşeceğiz hep birlikte. Ersan Çetin: Artmeydan ‘da, kendimize meydan okuyacağız. Işık Çuhacıoğlu: Artmeydan’da, sarkıt tekniğiyle, tuvalimde çiçekler açacak. Ceren Solmaz: Üretme sürecini ve eserlerimizi izleyiciyle paylaşmak aramızdaki ilişkiyi sanatla tamamlamaktır. Sinan Dağ: Artmeydan’da izleyicilerle buluşmak ve sanatsal anılarımızı çoğaltma sürecidir. Mehmet Babat: Bu buluşma; farklı üslupların zenginlik oluşturmasıdır. Pervin Kurçeren: Bu platformda eser sunmak, eserlerin ifade biçimini de değiştirir. Karanlıkta arkadaşlık...
Pudra şekeriyle simgeleşen bu süreci, gittikçe her şeyi kuşatan bir barbarlık süreci gibi mi yorumlamak gerekiyor? Alasdair Maclntyre'in erdem üzerine yazdıklarından biliyoruz ki, insanlık ahlaki açıdan yeni bir karanlık zamandan geçiyor. Maclntyre, 'After Virtue' adlı kitabında insanlığın ötekileşmeye maruz bırakılan toplumsal gruplar dışında erdemler geleneğini terk ettiğini yazmıştı. Zaten ahlaki değerlerin ve erdemli olmanın mücadelesini ötekileştirilen toplumsal gruplar veriyor artık. Vicdanlı olmaya davet, ötekileştirilenlerden geliyor. Gücü elinde bulunduranların erdemli olmak gibi bir dertleri yok. Karanlık çağların geçmiş dönemlerindeki korkunçlukları nasıl atlatıldıysa, aynı şekilde, erdemli insanların çoğalmasıyla bu karanlık zamanlar da atlatılacak. Bu karanlık zamanların atlatılmasında etkili olacak erdemlerin arasında, arkadaşlığın ayrı bir yeri var. Bauman'la söyleşi kitabı 'Dünyaya ve Kendimize Dair'de Stanislaw Obirek'in tespiti bu yönde. Obirek, toplum içinde saygınlık/haysiyet talep eden insan sayısının artmasının da, bu karanlık zamanları aşmamızda yardımcı olacağının altını çiziyor. Her ne kadar eğitim sistemi ve tüketim toplumunun dayattığı kültürel değerler buna müsaade etmese de... Kim bilir, İngilizcede yayımlanan 'Coronavirus, Psy-choanalysis, and Philosophy' adlı kitapta yer alan söyleşisinde Julia Kristeva'nın dile getirdiği gibi, bu pandemi döneminde her şeyi sil baştan düşünen erdemli insanların sayısında bir artış da olur belki; herkesin zevk ve cinsellikle ilgili savunmasızlığından başlayarak bir bütün olarak yaşamın yeniden değerlendirildiği... EKRANLARIN KÖLESİ OLMAK Kitapta yer alan söyleşide Julia Kristeva, Paris'teki evinin balkonunda konuşuyor arkadaşça. Uygarlığın hızlanmasının zaten viral bir aşamaya gelindiğini ve bu hızlanmanın tıpkı Covid gibi hem içimizi, hem de dışımızı tehdit eder hale geldiğini söylüyor. Bu hızlanmaya karşı bağışıklık sistemimizin yeterince gelişemediğini... Erdemli olmayı, belki de bu açıdan da düşünmek gerek, toplumsal bağışıklık sisteminin bir unsuru olarak. Erdemli olanlar azaldıkça, toplumun sağlığı da tehlikeye giriyor. Küreselleşmiş insanın temel karakteristik özellikleriyle ilgili olarak Kristeva, üç şeyin altını çiziyor: Yalnızlık, sınırlara tahammülsüzlük ve ölüm korkusunun bastırılması. Korona, bu üç temel özelliği bütünüyle ortaya çıkardı; sınırladı, yalnızlığın en ağır hali olan tecriti dayattı ve bastırılan ölüm korkusuyla yüzleştirdi. Dijital teknoloji, sosyal medya, yalnızlığa ve sınırlanmaya çare olamadı, insanları sadece mesajlar ve akan verilerin arasına sıkıştırdı. Sözcüklerin canlı bir varlık gibi ete kemiğe sahip olduğunu gösterdi. Şöyle diyor Kristeva: "Sözcüklerin etini, virüse kurban olarak verdik." Sözcükler, en çok da sevgililer ve arkadaşlar arasındaki sohbetlerde ete kemiğe bürünürler. Yalnızlığı emen ekranların kölesine dönüşmek, Kristeva'ya göre anksiyete ve öfkenin temel kaynağını oluşturuyor. Ama Kristeva, bütünüyle dijital teknolojiye karşı değil elbette, seanslarını online olarak yapmaya devam ettiğini söylüyor, bu şekilde yeni bir samimiyet oluştuğunu... Bu yeni deneyim, yalnızlık dışında kişileri sınırlar ve ölümlülük üzerinde düşünmeye de teşvik ediyor. Kitapta yer alan başka makalelerde de online terapinin aslında bambaşka imkânlar sunduğu ele alınıyor. YAŞANAN SÜREÇ: ÜÇÜNCÜ DÜNYA SAVAŞI Kristeva, söyleşinin sonunda, yaşanan bu süreci Üçüncü Dünya Savaşı olarak tanımlıyor, diğer dünya savaşları kadar trajik olmasa da, çok daha karmaşık ve zorlu bir savaş... Sanırım koronanın ilk günlerinde bu savaş hissinden bahsetmek daha mümkündü, şimdi savaşın görünmezliği ve bilinmezliklerle dolu karmaşık yapısı, herkesin kafasını karıştırıyor. Eğer bu bir savaşsa, kitabın sonunda yer alan Duane Rousselle'nin yazısında değindiği gibi, bu savaş kapitalizmle insan arasındaki savaş. Sıcaklık taramaları, maskeler, izolasyonlarla devam eden bu savaşın nedenlerini unutmamak gerekiyor. 'Dünyaya ve Kendimize Dair' adlı kitapta Jorge Mario Bergoglio'dan bir alıntı var: “Yozlaşmış kişi ne kardeşlik ne de arkadaşlık tanır; bildiği tek şey işbirlikçiliktir. Onun için düşmanı sevmek ya da kadim yasanın altında yatan arkadaş ve düşman arasındaki ayrım hiçbir anlama gelmez.” Bizim arkadaşlara ihtiyacımız var, erdemli bir hayat sürebilmek için. Kadın hikâyelerinin şiir avazı; Kendine Benzeyen
Oyuncu Nilüfer Aydan'a 'Erdoğan'a hakaret'ten hapis cezası
Nilüfer Aydan ismiyle tanınan 80 yaşındaki sinema oyuncusu Aydan Canbula hakkında “Cumhurbaşkanına alenen hakaret' suçundan 11 ay 20 gün hapis cezası verildi. Mahkeme, Canbula'nın 5 yıl süreyle denetime tabi tutulmasına hükmetti. Sosyal medya hesabından yaptığı paylaşımlar nedeniyle hakkında dava açılan Nilüfer Aydan ismiyle tanınan 80 yaşındaki sinema oyuncusu Aydan Canbula'nın “Cumhurbaşkanına alenen hakaret' suçundan 8 yıl 2 aya kadar hapis istemiyle yargılanmasına devam edildi. İHA'nın aktardığı habere göre, Anadolu 37. Asliye Ceza Mahkemesi'nde görülen duruşmaya, Aydan Canbula ve avukatı Yiğithan Yüksel katılırken, AKP'li Cumhurbaşkanı Recep Tayyip Erdoğan'ın avukatı Gökhan Arslanoğlu da salonda hazır bulundu. Duruşmada söz alan katılan avukatı, “Sanığın cezalandırılmasını talep ediyoruz” dedi. Sanık avukatı ise, “Müvekkilin paylaşımında geçen diktatör sözü tüm yetkileri elinde bulunduran kişi anlamındadır ve siyasi bir eleştiridir. Suçu oluşturmaz. Bu nedenle konumu da dikkate alınarak beraatini talep ediyoruz” diye konuştu. Esas hakkındaki diyecekleri ve son savunması sorulan sanık Aydan Canbula ise önceki savunmalarını tekrar ettiğini söyleyerek, “Takdiri adalete bırakıyorum. Beraatimi istiyorum” dedi. 11 AY 20 GÜN HAPİS CEZASI Davayı karara bağlayan mahkeme, Aydan Canbula'yı “Cumhurbaşkanına hakaret” suçundan 11 ay 20 gün hapse çarptırdı. Hükmün açıklanmasını geri bırakan mahkeme, sanığın 5 yıl süreyle denetime tabi tutulmasına hükmetti. Trompetim yine son sözü söyler
Işıl ÇALIŞKAN “Uçurtmanın ipini salar gibi/ Ben de kendimi salsam/ Yükselir de bulur muyum kendime bi yol…” Bu sözler trompet sanatçısı Barış Demirel’in 7 Haziran’da yayımlanacak “Mutluluklar” albümünün ilk şarkısı “Sal Beni”den. Bu kez vokalistliğiyle de dinleyici karşısına çıkan Demirel şarkıda, trompet soloları ile adeta yarış içinde. Bir kazanan yok elbette ama ortaya bir şölenin çıktığı kesin. Şarkının bir de başka versiyon sürprizi var. O da İsviçreli müzik grubu Kadebostany imzası taşıyor. Prodüktörlüğünü Da Poet’le Barış Demirel’in üstlendiği şarkı, buruk trompet soloları ve modern zamanların ruhuna uygun aşk hikâyesi ile oldukça iddialı. Demirel ile müzik serüvenini konuştuk. Trompeti ile adeta aşk yaşadığını üflediği her notada dışa vuran Demirel, tromperiyle hukukunun üniversite yıllarına dayandığını anlatıyor. Vücudunun bir uzvu gibi tanımladığı trompetiyle olan hikâyesini şöyle özetliyor Demirel: “Üniversite dönemlerine kadar amatör gruplarda gitar, bas gitar çalıyordum veya şarkı söylüyordum. Bir grubumda trompet olmasını çok istiyordum. Hem çalan arkadaşım yoktu hem de kimseyi çalması için ikna edemiyordum. Trompet öğrenmeye karar verdim. 2008’de yolumuz kesişti, o günden beri bir uzvum gibi.”  HER PROJEDE YENİ BİR YOLCULUK İMKÂNI   Trompet etrafında kurduğu caz, ambient, hiphop, rock türlerini de içinde barındıran soundunun oluşum sürecini sorduğumuz Demirel, birbirinden çok alakasız şeyler dinlediğini ve dolayısıyla ilham alabilecek birçok malzeme olduğunu ifade ediyor. Demirel sözlerini şöyle sürdürüyor: Birlikte müzik yaptığım insanlardan ve projelerden de öğrendiğim, bu yolda kendimi geliştirmemi sağlayan bir dolu şey var. Gayet içime sinen, inandığım basit bir fikrin üzerine onu büyüten hizmet eden, tamamlayan unsurları da katabilince parça şekilleniyor. Telefonumun ses kaydedicisine hemen hemen her gün yeni fikirler kaydediyorum. Çoğu zaman fikirleri kolaj gibi kullanıp yeni bir parçaya evriltiyorum. Yeni albümde trompet yine ön planda olsa da neredeyse her parçasında vokalime, şarkı söylemeye de yer verdim. Asıl karakterimi, ifademi bozmadan yaptığım her proje, albüm birbirinden farklı tınılara sahip olabiliyor.” Bir orkestranın içinde trompetin rolünü ise, “Benim içinde bulunduğum ya da üreticisi olduğum müziklerde genelde hikâyeyi anlatan rolündedir trompet” sözleriyle anlatıyor.  Albümünün habercisi olan Sal Beni’ye getiriyoruz sözü. Demirel şarkının hikâyesini, “Sal Beni tamamen ne istediğimi bilmediğim ve maymun iştahlı olduğum bir zamanın hemen arkasından yazılmıştı. Asıl mevzu kişinin beni salması da değil, ben kendimi salamıyorum zaten” diye anlatıyor. Yeni albüm tüyolarını sorduğumuz Demirel, synth ve beat’lerin dışında bütün enstrümanları kendisinin çaldığını belirtiyor. Müzisyen, “Tabii günün sonunda trompetim yine asıl sözü söyleyen olabilir” diyor. Albümde bir Deniz Tekin düeti olduğunu müjdeleyen Demirel, bunun için çok heyecanlı olduğunu söylüyor ve ekliyor: “Sonrası video performanslar, farklı konseptler, kısmetse konserler!”  POLİTİKALARDA SOSYAL ADALET ESAS OLMALI  Pandemi dönemi için, “Herkesin çok zorlandığı bir dönem, müzisyenler için de çok zor. Konser yok, gelir yok” diyor. Bu süreçte trompet dersleri vermeye devam ettiğini anlatan Demirel, süreci şöyle anlatıyor: “Kendimce üretime geçtim ya da üretebileceğim alanlar oldu. Müzikle ilgili farklı alanlarda ufak tefek fırsatlar çıktı. Bazı duygu durumlarıyla beraber gelen fikirler şekillendi, planlanmaya başladı ve sonra albüm kaydettim. En azından ekonomik ve psikolojik olarak biraz idare ettim diyeyim. Konserleri çok özlüyorum.”  Söz pandemi sürecinde yaşamına son veren müzisyenlere geldiğinde Demirel, sorunun çözümünün gerçekçi, dişe dokunur politikalarla mümkün olabileceğini ifade ediyor. Sosyal adaletin esas olması gerektiğini vurgulayan Demirel sözlerini şu sözlerle noktalandırıyor: “İşin kötüsü hayatını kaybedenler sadece müzisyenlerle de sınırlı değil. Dolayısıyla bütünleyici, insanları umutsuzluktan uzaklaştıracak ve güçlendirecek politikalara ihtiyaç var, onları umutsuzluğa sürükleyen değil yaşamalarına vesile olacak politikalara. Umut vermek, yaşatmak, sosyal adalet esas niyet olmalı.” Bir Yeni Dalga hikâyesi
Geçen yıl çok eski bir arkadaşıma “hayır” demeyi beceremeyip düzenledikleri sempozyumda Yeni Dalga üzerine konuşmayı kabul etmiştim. Oysa bir mimari sempozyumuydu. Neyse ki Prof. Dr. Bülent Özer Anısına IV. Çağdaş Mimarlık ve Sanat Sempozyumu’nun konusu “Çağdaş Mimarlık ve Sanatta Ana Akıma Karşı Çıkış”tı. Dolayısıyla sinema da heykel, edebiyat, fotoğrafçılık, dans, minyatür ve müziğin yanına sıkışıvermişti. Sonra pandemi geldi ve bu iş kapandı derken Filiz bu yıl gene arayıp “Sempozyumu yapıyoruz,” demez mi? Ancak, elbette ki ZOOM ile. Ciddi bir ev ödevinin ardından mahut gün geldi çattı. Neyse ki vukuatsız bir şekilde konuşmayı yaptık. Ama ben hâlâ “Acaba kimler hatırlıyor ki Yeni Dalga’yı?” diye düşünüyordum. Hani, Truffaut, Godard gibi isimleri hatırlamayacaklarını, o isimlerin öylece havada kalacaklarını düşünüyordum. Bu nedenle de bol görselli bir konuşma yaptım. Ama 1950’li-60’lı yıllar sineması çok da uzakta değilmiş. Fransız Sineması, önce Pierre Boileau ile Thomas Narcejac’ın Alakarga’dan çıkan üç kitabından “Celle qui n’était plus (Les diaboliques) / Şeytanca-Artık Orada Olmayan Kadın”ın çok başarılı siyah/beyaz uyarlaması nedeniyle karşıma çıktı. Kitabı okur okumaz aklıma çocukken beni çok korkutan film gelmişti: Louis Delluc ödüllü “Şeytan ruhlu insanlar” yani “Les diaboliques”. *** Sahiden korkutucu bir filmdi. Erkek çocuklara mahsus bir okulun zorba, zalim müdürü Michel’den bezen karısı Christine (Yönetmen Henri-Georges Clouzot’nun karısı Vera Clouzot) ile o da öğretmen olan eski sevgilisi Nicole (genç ve harikulade Simone Signoret) adamı öldürmeye niyetlenirler. Senaryoda da payı olan yönetmen Clouzot, gerçekten de kitabın hakkını vermiş. Hatta Alfred Hitchcock’un yazarların aynı adlı romanından uyarladığı “Vertigo”dan bile daha başarıyla uyarlanmış diyebilirim. Bu arada François Truffaut vasıtasıyla, elbette Büyük Alfred de Yeni Dalga’mıza konuk olmuştu. Kendilerinden önceki sinema sistemini beğenmeyen genç ve asi sinema âşıklarımızın: François Truffaut, Jean-Luc Godard, Eric Rohmer, Jacques Rivette ve Claude Chabrol’un hayran olduğu Hollywood yönetmenlerinden biriydi Hitchcock. John Ford, Howard Hawks ve Nicholas Ray ile birlikte. Onların sıradan yönetmenler olmadığını, ‘auteur’ olduğunu savunuyorlardı. Truffaut üstad ile bir haftalık bir söyleşi yapmış, sonra da onu “Hitchcock/Truffaut” adıyla kitap haline getirmişti. *** Signoret’ye gelince, herhalde onu İngiliz Yeni Dalga’sına dâhil etmek gerekecek. Gerçi pek çok Fransız filminde oynadı ama ona Oscar ile birlikte Cannes’da En İyi Kadın Oyuncu ödülü de getiren film, sosyal gerçekçi Jack Clayton’ın yönettiği ilk İngiliz Yeni Dalga filmi “Room at the Top / Tepe”deki Oda”dır. Bu arada 25 Mart, Simone Signoret’nin 100’üncü doğum günüydü. Aynı akşam, internetten Hindistan’da Kerala Film Festivali’nde uzun (85 dakika deniyor) bir konuşma yapan 91 yaşındaki Jean-Luc Godard’ın, elindeki iki senaryo bitince kendini emekliye ayıracağını duydum. Kendisi elbette Yeni Dalga’nın da yıldızıdır. Elimizde kalmış tek genç asidir. Ve eşsiz bir ustadır. Yıllar, yıllar önce Ankara’daki bir Yeni Dalga retrospektifinde; Godard’ın “Le carabinieres/Jandarmalar”ının gösteriminde karıştırıp da ilk yarıda ölen iki adam ikinci yarıda öldüklerini bilmiyormuş gibi ortada dolaşmaya başlayınca, filmin çoğu genç olan izleyicileri durumu rahatlıkla kabul etmişlerdi: “Godard bu, vardır bir bildiği”. Demek ki sinema kahramanlarını koruyor. Godard’sız bir sinema onsuz düşünmek de çok zor. Erçin Kaya, "Music for Piano" ile müzikseverlerin karşısında
Çağdaş klasik müziğin temsilcilerinden Erçin Kaya, “Music for Piano” albümü ile dinleyicilerinin karşısına çıktı. Kaya, albümünü “Bence newage ile post minimalizm arasında gidip geliyor. Arada cazın içinden geçip kendini yenileyerek çağdaş klasik müziğe kayıyor. Yani tarz olarak da akışkan. ‘Sezgisel müzik’ diye literatüre geçmiş bir tarz olsaydı işte bu derdim” sözleriyle anlatıyor. Tamamı enstrümantal parçalardan oluşan çalışma, tek seferde ve doğaçlama olarak kaydedildi. H&H Yapımetiketiyle yayımlanan albümün mix ve mastering’i ses mühendisi Adham Farid imzası taşıyor. Erçin Kaya, aynı zamanda fotoğraf sanatçısı Madeleine D. Royile birlikte Streets/Sokaklar isimli bir proje üzerinde çalışıyor. Madeleine D. Roy’unvizöründen İstanbul başta olmak üzere dünyanın çeşitli noktalarında analog çekilmiş sokak fotoğrafları Kaya’nın yazdığı müziklerle birleşiyor. Proje önümüzdeki süreçte New York Manhattan’da iki önemli galeride sanatseverlerle buluşacak. ERÇİN KAYA KİMDİR? 1980 doğumlu sanatçı, bestecilik eğitimini Türkiye ve Hollanda’da aldı. Eserleri önemli müzik toplulukları tarafından İngiltere, Hollanda, İtalya ve Türkiye’de seslendirildi. Edip Cansever’in “Gözleri” şiiri üzerine bestelediği akapella koro eseri, Kültür ve Turizm Bakanlığı Güzel Sanatlar Müdürlüğü tarafından düzenlenen 2. Çok Sesli Koro Eseri beste yarışmasında mansiyon ödülüne layık görüldü. Film, tiyatro, reklam müziği, ses yerleştirmesi gibi alanlarda çalışmaları oldu.En son “Music forPiano” albümü ile dinleyiciyle buluştu. BluTV, nisan ayı takvimini açıkladı
BluTV, nisan ayında kullanıcılarına sunacağı yerli ve yabancı içeriklerini açıkladı. Blu TV özel yapımı ‘Yeşilçam’ 22 Nisan’da ekrana gelirken, ‘The Handmaid’s Tale’in yeni sezonu ile ‘Exit’in ikinci sezonu da BluTV’de izleyicilerle buluşacak. ‘Hurt Locker’, ‘Le Scaphandre et le Papillon’, ‘Just Mercy’, ‘The Assasination of Jesse James by the Coward Robert Ford’, ‘Richard Jewell’, ‘Blow’ ve ‘Long Shot’ gibi yabancı filmler ise Nisan programında yer alıyor. Başrolünde Çağatay Ulusoy’un yer aldığı, usta yönetmen Çağan Irmak’ın yönetmen koltuğunda oturduğu BluTV’nin özel yapımı ‘Yeşilçam’ nisan ayında yayınlanacak. İzleyicilere 1960’lı yıllara zaman yolculuğu yaptıracak ‘Yeşilçam’ 22 Nisan’da izleyiciyle buluşacak. THE HANDMAİD'S TALE PLATFORMDA Platform, HBO dizisi ‘The Handmaid’s Tale’in yeni sezonunu üyeleriyle buluşturuyor. 28 Nisan’da Amerika’da yayınlanacak olan dizi, yeni sezonuyla hemen bir gün sonra 29 Nisan’da sadece BluTV’de izlenebilecek. Aynı zamanda, otuzlu yaşlarından önce multi-milyoner olan dört adamın gerçek hikayesini anlatan Norveç yapımı ‘Exit’ dizisinin 2. sezonu da yeni ayda izleyicilerin karşısına çıkacak. Nisan’da ayrıca ödüllü filmler de BluTV’de olacak. Ödüllü savaş filmi ‘Hurt Locker’ın yanı sıra felç geçiren bir editörün gerçek hayat hikayesini anlatan ‘Le Scaphandre et le Papillon’ ve insan hakları savunucusu bir avukatın adaletin yerini bulması için verdiği mücadeleyi merkezine alan ‘Just Mercy’ seçkide bulunan yapımlar arasında yer alacak. Başrolünde Brad Pitt’in yer aldığı, idolü olarak gördüğü Amerikalı haydutun çetesine katılan Robert Ford’un zamanla yaşadığı dönüşümü seyirciye sunan ‘The Assasination of Jesse James by the Coward Robert Ford’ da izleyicilerle buluşacak. Yönetmen koltuğunda Clint Eastwood’un oturduğu, bir güvenlik görevlisinin 1996 yılında yaşanan bir bombalamayla suçlanmasını anlatan ‘Richard Jewell’ın yanı sıra Nisan ayında başrollerini Johnny Depp ile Penelope Cruz’un paylaştığı, uyuşturucu baronu George Jung’un hayat hikayesini konu alan ‘Blow’ yayına girecek. Son olarak, Charlize Theron’la Seth Rogen’ı bir araya getiren romantik komedi ‘Long Shot’ yine nisan ayında BluTV’de olacak. 53. SİYAD Ödülleri'ni kazananlar açıklandı
53. SİYAD Ödülleri'nin kazananları, YouTube'dan verilen canlı yayınla açıklandı. Kazananların, önceden çekilen kabul konuşmalarının da izleyiciyle paylaşıldığı töreni Tuğrul Tülek sundu. SİYAD Başkanı Okan Arpaç'ın da bir konuşma yaptığı törende, ödüller açıklanmadan önce aday filmler ve sinemacılar birer videoyla tanıtıldı. Nur Sürer ve Can Candan Onur Ödülü alırken, Ali Koçoğlu Emek Ödülü'nün sahibi oldu. 53. SİYAD Ödülleri'nin kazananları: EN İYİ FİLM: Nasipse Adayız EN İYİ YÖNETMEN: Ercan Kesal / Nasipse Adayız EN İYİ SENARYO: Ercan Kesal / Nasipse Adayız EN İYİ KADIN OYUNCU: Cemre Ebüzziya / Kronoloji EN İYİ ERKEK OYUNCU: Ali Atay / Nuh Tepesi EN İYİ YARDIMCI KADIN OYUNCU: Selin Yeninci / Nasipse Adayız EN İYİ YARDIMCI ERKEK OYUNCU: İnanç Konukçu / Nasipse Adayız EN İYİ KURGU: Nuh Tepesi / Yorgos Mavropsaridis EN İYİ SANAT YÖNETİMİ: Bina / Ufuk Bildibay EN İYİ SİNEMATOGRAFİ: Nuh Tepesi / Federico Casca EN İYİ MÜZİK: Bina / Can Demirci EN İYİ FİLM: Nuh Tepesi EN İYİ BELGESEL: Mimaroğlu EN İYİ KISA BELGESEL: Silivri'den Mektuplar EN İYİ KISA FİLM: Büyük İstanbul Depresyonu EN İYİ YABANCI FİLM: The Painted Bird EN İYİ ÇEVRİM İÇİ FİLM: Mank / Netflix EN İYİ FANTASTİK FİLM: Bina Şiirin mekânı isyan ve itirazdır
Öykü Özfırat Şiirlerindeki dizelerden yükselen isyanın sesi Güray Öz. “dinleyin, size bir şey söylüyorum” isimli şiir kitabını okuyucuyla buluşturan Öz, karanlıkların aydınlığa çıkacağı inancıyla umudu diri tutuyor daima. Öz, “Kimi zaman gecikmenin öfkesi ağır basar, onun yorgunluğunu hissedersiniz. O nedenle ilk kitabın ilk şiirinde “yorgun atların dinlendiği yer midir şimdi gökyüzü” demiştim. Yoruluyoruz ama isyanı, itirazı devretmeden, bir şeyler yapmadan da gitmemeli” diye konuşuyor.  Gazetemizin yazarlarından Güray Öz’ün yeni şiir kitabı “dinleyin, size bir şey söylüyorum”, Kırmızı Kedi Yayınevi etiketi ile yayımlandı. Öz ile kitabı ve şiirleri üzerine konuştuk. ► Sizinle daha önce “Kuşların Kanat Sesleri” romanınız üzerine yaptığımız söyleşide umutlu olmak üzerine konuşmuştuk. “dinleyin, size bir şey söylüyorum” vesilesiyle sorumu yinelemek istiyorum. Yazdıklarınızda umudun yeri nedir? “Kuşların Kanat Sesleri” solun, Sovyetlerin dağılması bu ilk sosyalizm denemesinin yıkılması sonrası yaşadığı travmanın romanıdır; roman umudun ancak bir iç hesaplaşmayla yenilenebileceğini anlatıyordu. Devamı, henüz yayınlanmamış “Karanlıkta Gökkuşağı”nda umudun zorluklar içinde nasıl büyütülebileceğini anlatmayı denedim. Ama şiir başkadır. Şiir umudun ya da umutsuzluğun mekânı değildir; daha çok karmaşık duyguların, isyanın, itirazın mekânıdır.  ► Şiir çalışmalarınız oldukça geçmişe dayanıyor. “dinleyin, size bir şey söylüyorum”un okuyucu ile buluşana kadarki sürecini sizden dinleyebilir miyiz? Beni tanıyanlar daha çok gazeteci olarak tanıdılar, ama ben kendimi kendime dıştan bakmayı becerdiğim tüm zamanlarda hep şair olarak gördüm. Gazetecilik, hayatımı kazandığım mesleğim oldu. Köşe yazarlığında, deneme ya da roman yazmaya giriştiğim zamanlarda da şairlik hep arkadaki “ben” olarak vardı. İlk şiirlerime 60’lı yıllarda Halil İbrahim Bahar, yönettiği Soyut dergisinde yer verdi. Onun, şiir okumaya, anlamaya, yazmaya yönelmemde payı büyüktür. Şiir tekniğinin içeriğin yönlendirdiği bir şey olduğunu o yıllarda öğrendim. İçerik yoksa şiir yoktur, içerik de demin söylediğim gibi isyan, itiraz, insan halleridir. İnsan kabul etmeyen bir varlıktır. Varlığı, doğası gereği isyan eder, çıplak insan itiraz edendir, bu nedenle de ehlileştirilmesi sonradan olur, gerçek şiir ya da şair ise ehlileştirilemez. “dinleyin, size bir şey söylüyorum” uzun süre bekledi, pandemi yayın hayatını derinden etkiledi bildiğiniz gibi. Kitabın okurunu nihayet bulmuş olmasından memnunum.  İNSAN HALLERİNİN DİLE GELİŞİDİR NÂZIM  ► Edebiyatın da içinde olduğu pek çok alanda üretim yapanların üzerindeki baskılar iyice artmış durumda. Şiirin toplumsal değişimlerdeki rolü ve önemi nedir? Şairler ya da o kadar sınırlamayalım, yazarlar, aydınlar, entelektüeller yine aynı sözcüğü kullanayım ehlileştirilmemişlerse değişimin görünmez gücü olabilirler. Çok fazla örnek aramaya gerek yok, Türkiye’de ülkemizde hatta dünyada pek çok insan, kitleler diyeyim, Nâzım Hikmet’in şiiri ile belki de unuttukları içlerinde var olan insanı, isyanı hatırladılar. Kurulu düzenlerin sahipleri bile bu etkinin farkına vardıkları için uzun yıllar sessizlikte yok etmek istediler ama sonunda bir volkan gibi patladı Nâzım. İyi şiir insandaki o gizli duyguyu isyan duygusunu ortaya çıkarır. Kimileri özellikle de değersizleştirmek isteyenler Nâzım’ı slogan şairi gibi tanıtmaya, siyasi kimliğini gizlemeye yeltenirler; boşunadır, insan hallerinin en derin dile gelişi Nâzım’dadır. Nâzım gibi yazmaya yeltenmedim, kimseye de salık vermem, ama Nâzım’a benzemek değil, onun gibi savaşmak yani isyan etmek her iyi şairin içinde olmalı. ► İstanbul ve Ankara’ya değindiğiniz şiirleriniz de var. Bu şehirlerin sizin yaşamınızda ve yazdıklarınızda yeri nedir? Gençlik yıllarım taşrada ve İstanbul’da geçti. Ankara hâlâ yaşadığım kent. Ama hayatımın büyükçe bir bölümünde Avrupa’nın çeşitli ülkelerinde, kentlerinde sürgün, mülteci, göçmen ya da zorunlu konuk olarak geçirdim. Şimdi dağılmış Sovyet ülkesi kentlerini, Moğolistan’ı bilirim. Türkiye’ye döndüğümde de uzunca bir süre kendimi kendi yurdumda bir göçmen gibi hissettim. Şiirlerimde sürgünlük, göçmenlik çokça kendini hissettirir.  İTİRAZI DEVRETMEDEN GİTMEMEK LAZIM  ► Oldukça sıkıntılı bir dönemden geçiyoruz. Siz de kitabınızda “korona zamanları” şiiriyle değinmişsiniz. Pandemi sürecini sizin gözünüzden dinleyebilir miyiz? Sonrasında bizi nasıl bir dünya bekliyor sizce? Bu salgın, daha sonra yaşayacaklarımız ya da öleceklerimiz, her zerresine itiraz, isyan etmemiz gereken, ilk çağlardan bu yana insanı baskılayan baskı ve sömürü düzeninin ve sonra eli kanlı kapitalist sistemin ürünüdür. Öncesi de var ama Albert Camus’nun “Veba”yı yazdığı günlerden bu yana hâlâ sonuç alamamış, içimizdeki isyanı somutlayıp bu sisteme son verememiş olmamız çok acıdır. İlk şiir kitabımdaki “Kurumuş Gül Ağacı”, “Tören, şu kızıl cümbüş” şiirlerinde, bu kitapta da “dinleyin size bir şey söylüyorum”da geç kaldığımızı anlatmaya çalıştım. Kimi zaman gecikmenin öfkesi ağır basar, onun yorgunluğunu hissedersiniz. O nedenle ilk kitabın ilk şiirinde “yorgun atların dinlendiği yer midir şimdi gökyüzü” demiştim. Yoruluyoruz ama isyanı, itirazı devretmeden, bir şeyler yapmadan da gitmemeli... Alın teri yamyamlığı
15 yıldan fazla olmuştur herhalde; dünyanın en ünlü kahve dükkânı zinciri Starbucks, tam da küresel kahve üretiminde işçilerin nasıl sömürüldüğüyle ilgili bazı haberlerin ardından, şubelerinin önüne kahve çekirdeği üreten işçileri nasıl desteklediklerini anlatan panolar koymaya başlamıştı. Yanlış anımsamıyorsam bu haberlerde Starbucks ismi bir kere bile geçmiyordu, ama firma duyarlı müşterilerini kaybetmemek için hiç zaman kaybetmeden böyle bir halkla ilişkiler çalışmasına girişmişti. Mart 2020’de, Channel Four kanalı ve The Guardian gazetesinde Starbucks’ın Guatemala’daki plantasyonlarda yaşı sekize kadar inen çocukları çalıştırdığıyla ilgili haberler yayımlandı. Starbucks konuyla ilgili bir basın açıklaması yapıp ‘Fairtrade International’ üyesi olduklarını, çocuk işçi konusunda hassas davrandıklarını vs. söyledi ama bunun dışında bir şey yapmaya, 2000lerde yaptığı gibi panolar ve broşürlerle müşterilerinin içini rahatlatmaya gerek duymadı. Neden? GİYMEYENLERİ ÖLDÜREN KUMAŞLAR Eylül 2020’de Kanada’da gösterime giren Slaxx adlı ilginç bir korku komedi filmi var. Bir giyim mağazaları zinciri, en önemli şubelerinden birinde yeni sezonun kot pantolonlarını satışa sunacaktır. Çalışanlar büyük gün için vitrin ve raf düzenlemeleri yapmak üzere gece mağazada kalır. Hindistan’da belli bazı tarlalarda üretilen özel pamuktan imal edilmiş kot pantolon tek beden satılmakta, ama ilginç dokusu sayesinde giyen kişiye tam uymaktadır. Film ilerlerken bu kot pantolonların kana susamış katiller olduğunu görürüz; giyenleri bedenlerini sıkıştırıp parçalayarak, giymeyenleri boğarak öldüren kumaşlar... Bu ünlü giyim mağazası, tıpkı Starbucks gibi ‘fairtrade’ üyesidir; yani ürünlerinin hiçbirinde işçi sömürüsü ve çocuk emeği bulunmadığını garanti etmektedir. Ama ‘katil kotlar’ lanetinin nedeninin aslında ‘unfairtrade’ öğreniriz: 13 yaşında Hintli bir kız çocuğu, bu pantolonun üretildiği pamuğu toplarken feci biçimde hayatını kaybetmiştir. Film böylece küresel emek sömürüsü hakkında söyleyecek sözü olan bir anlatıya dönüşür. Daha doğrusu, dönüşüyor’muş gibi’ yapar: Başlangıçta mağazanın kötü karakterli bazı çalışanlarını öldürerek seyircinin belli ölçüde sempatisini kazanan kot, bir süre sonra kurbanları arasında ayrım gözetmeyen bir katile dönüşür. Artık pamuk toplayan kız gibi değil, ölümüne yol açan uluslararası marka gibi davranmaktadır. EMEKÇİ SOYKIRIMINDAN İNTİKAM ARZUSUNA Kotun arka cebine basılmış olan ‘SS’ simgesi de bu fecaati besleyen ayrı bir sorun: Keskin hatlarıyla doğrudan Nazi Almanyası ve SS ( SS) birliklerine gönderme yapan bu simge, anlatının karakter çizgilerini iyice karmaşıklaştırır. Başlangıçta küçük çocukları yaşamları pahasına tarlalarda çalıştıran giyim firmasının nasıl bir ‘emekçi soykırımı’ uyguladığının göstergesiyken, her cinayetten sonra içi kan rengiyle dolan bu simge, intikam arzusuyla acımasız bir katile dönüşen küçük kızı sembolize etmeye başlar. Sapla samanın çabucak birbirine karıştığı bir film bu... Bir yandan sanki “Size ‘fairtrade’ üyesi olarak sunulsa bile uluslararası markalara güvenmeyin!” diyor, öte yandan küresel kapitalizmin bir kurbanını dehşetli bir korku nesnesine dönüştürerek emek sömürüsü olgusunu basitleştiriyor. İşin özü bu sap ve saman meselesi zaten; Starbucks gibi markalar belki de bu yüzden artık müşterilerini ikna etmek için özel çaba harcamaya gerek duymuyor. İnternetteki “Boş boş gezeceklerine çalışsınlar!” ya da “Mülteci olup öleceklerine çalışsınlar, daha iyi!” gibi tuhaf yorumlara bakılırsa, kahveye o lezzeti verenin çocukların alın teri olduğunu söyleseler bile müşteri kaybetmeyecekleri bir dönemde olduklarını biliyorlar belki de... Karabudak’tan yeni solo albüm: Nare
Buse İlkin YERLİ ‘Nare’ albümü bir Azeri türkünün dışında tümüyle bestelerden oluşuyor. Bir de sürpriz var. Rock motifleri içeren ama gelenekten de kopmayan iki eser. Haldun Karabudak ile son albümünü ve pandemiyle dönüşen müzik dünyasını konuştuk. İkinci solo albümünüz ‘Nare’ dijital platformlardaki yerini aldı. Ancak CD olarak bastırmadınız, neden? Bu aslında halen alışamadığım bir durum. Yapımcım Haydar Göğercin (Güvercin Müzik) ile durumu değerlendirdik. CD içerikli kimi işlerin olumsuz sonuçlarından söz etti. Zaten malum son yıllarda üretilen otomobillerde de artık CD Çalar yer almıyor. Bu durumda, üzülerek de olsa sadece dijitalde kalmaya karar verdik. Neden üzüldünüz? Türkü dinleyicisi ve bizim gibi eski kuşak icracılar, emeğimizin ürününü elimizde tutmak istiyoruz bir biçimde. Ne yalan söyleyeyim, albümüm çıkmış gibi hissedemiyorum bir türlü. Ancak zamana ayak uyduracağız tabi. Pandemi koşulları süreci nasıl etkiledi? Zaten epey bir zamandır kalabalık kayıtlar yapmıyoruz. Bir enstrüman ya da vokal kaydediliyor, bir de müzik yönetmeni bulunuyor kayıtlarda. Ben de müzik yönetmenliğini değerli dostum tonmayster Ahmet Özgül ile paylaştığımdan, kalabalıksız bitirdik kayıtları. Zaten pandemi başlangıcında işleri kolaylamıştık, hele son dönemde sadece Ahmet ve ben çalıştık diyebilirim. ‘Nare’ hangi tür eserlerden oluşuyor? Öncelikle beste ağırlıklı. Daha doğrusu sadece bir Azeri türkünün dışında tümü beste. 10 bestenin, biri İhsan Öztürk ustamın olmak üzere altısı geleneksel türkü tarzında, biri de Türk Sanat Müziği tadında. Diğerleri? İşte sürpriz burada. Rock motifleri içeren ama gelenekten de kopmayan iki eser koyduk. Bunlardan ilki ‘Büyütün Çocuklarımı’ adını taşıyor. Duyarlı çocuk doktoru dostum Ogün Kurne’nin sözlerini Sıddık Doğan usta besteledi, biz de Ahmet ile tarzını belirledik. Bir diğer eser de Sırrı Ali Talay imzasını taşıyor: ‘Uçurumdayım’. Saksofonla, distorsion gitarla çalıştığımız bu şarkıların çok ses getireceğine inanıyorum. İlk klibi de ‘Büyütün Çocuklarımı’ adlı şarkıma çekmek istiyorum. Türküden bir miktar da olsa uzaklaştınız... Kesinlikle hayır. Öyle bir şey zaten olanaksız. Lakin eserlerin karakteri bu anlatıma uygundu ve biz de gereğini yaptık. Ancak Ahmet Özgül arada sırada bu tip çalışmalar yapmam gerektiğini vurguladı, sanırım haklı da. Gelelim türkü tarzındaki bestelerinize... Evet. Öncelikle iki türküm ‘Eyvallah’ ve ‘Meyhaneden Geçer Kemâlin Yolu’ ile kültürüme, Alevi-Bektaşi geleneğine borcumu ödemeyi amaçladım. Yüzyılların ötesine uzanan ‘YOL’un güncel ifadeleri diyebilirim. Her şeyin odağında insan, insan olabilmek ve insanca yaşayabilmek ideali var. Bunlar da o idealin türküleri. ‘Eller Ne Bilsin’ ve ‘Yar Değil Midir’ iki klasik sevda türküsü. İkincisinin sözleri Aşık Kemter Baba’ya ait. Albüme adını veren ‘Nare’ ya da ‘Sen Gelince’yi geç yaşımda çıkıp gelen güzel kızım Nare Naz için yazdığım, hikâyesi olan bir türkü. ‘Nare’ adını ağabeyi, varlığı ve nitelikleriyle onur duyduğum oğlum Görkem koymuştu, o ad albüme dek uzandı. Son türküm, 30 yıl filan önce bestelediğim bir halay havası ve bir de şiirimi ekledik. Albümde hangi müzisyenlerle çalıştınız? Uzunca ve çok değerli bir isim listesi söz konusu. Erdem Şimşek, Hüseyin Yalçın, Ferhat Erdem, Burak Çakır, Erol Çetin, Selçuk Öztürk başta olmak üzere bir ustalar geçidi adeta. Albüm boyunca deneyimleriyle bana yol gösteren Musa Eroğlu ustam, ağabeyim, ‘Eyvallah’ adlı türkümde düet yaparak beni onurlandırdı, var olsun. TSM Solisti Nazlı Kanaat ise ‘Senden İbaret’ şarkım için sesini, soluğunu koydu. Ona, halay havasına vokal yapan Selma Geçer’e ve kapak çalışması için Ressam Semra Suiçmez’e teşekkür ediyorum. Sahne tozu yok
Tiyatroların büyük çoğunluğunun kapalı olduğu bir ‘Dünya Tiyatro Günü’ yaşadık. Doğrusu, tiyatro tutkumun yeşerdiği orta öğretim yıllarından bu yana, hiç bu kadar tiyatrosuz kalmamıştım. Yerel yönetimlerimiz tiyatroculara destek olmak amacıyla çevrimiçi ortamda oyunlar sergiliyor, festivaller düzenliyorlar. Ama, sanal ortamda oyun izlemekten zevk aldığımı söyleyemem. Tiyatroda oyuncu ile kurulan göz temasının yerini hiçbir şey tutmuyor. İsterse ‘artırılmış gerçeklik’ olsun! Dün telefonda konuştuğum sevgili dostum Seçkin Çağan ile, her gece bir tiyatroda buluştuğumuz ‘o güzel eski günler’den söz ettik. En kısa sürede sahnelerimize yeniden kavuşmanın özlemiyle…  Bugün sizlere tiyatro kökenli yönetmenlerden, tiyatro dünyasını konu alan filmlerden ve tiyatro sahnesinden beyazperdeye aktarılan oyunlardan söz açmak istiyorum. Genç meslektaşım Tuğçe Madayanti Dizici’nin dünkü yazısında bahsettiği filmleri yinelemeden; adını anacağım filmler ve yönetmenlerin okyanusta birer damla olduğunu, daha yüzlerce ismin var olduğunu anımsatarak… TİYATROCU USTALAR  Sinemanın pek çok ustası sinemaya adım atmadan önce tiyatroda oyuncu ya da yönetmen olarak çalıştı. “V. Henry”, “Hamlet”, “III. Richard” uyarlamalarıyla sinemaya adım atan Laurence Olivier, tiyatroda oyunculuk, radyo tiyatrosu etaplarından sonra sinemaya geçen, “Macbeth”, “Othello” gibi Shakespeare oyunlarını beyazperdeye taşıyan Orson Welles, tiyatroda “Bütün Oğullarım”, “İhtiras Tramvayı” gibi büyük başarı kazanan rejilere imza atan, Actors Studio’nun kurucusu Elia Kazan, Bertolt Brecht’in tiyatro kuramından etkilenen ve Living Theatre’ı kuran Joseph Losey ilk akla gelen ustalar. Brecht’in de “Kuhle Wampe” gibi bir yapımla sinemada epik anlatımı denediğini unutmayalım.  Tiyatrocu yönetmenler listesi bu isimlerle sınırlı değil. Broadway’de müzikaller yönettikten sonra sinemaya geçen Amerikan müzikallerinin ünlü yönetmeni Vicente Minelli, Britanyalı Richard Eyre ve Kenneth Branagh, Avusturyalı Michael Haneke, Alman sinemasının kült yönetmeni Rainer Werner Fassbinder, İsveç sinemasının büyük ustası Ingmar Bergman sahne tozu yutmuş yönetmenler arasında… Tiyatro tadını sinemaya taşıyan Lars von Trier’in “Dogville”inin yanı sıra, sinemadan tiyatroya uyarlanan epey yapıt var: “39 Basamak”,“Kralın Konuşması”, “Şölen” yalnızca birkaçı…  Sinemamızın kurucu yönetmenleri de tiyatrodan geldi. Tiyatro oyuncusu Ahmet Fehim, “Mürebbiye”, “Binnaz” gibi sinemamızın kuruluş yıllarının önemli yapımlarına imza atmıştır. Oyuncu-yönetmen Muhsin Ertuğrul’un damgasını vurduğu ‘Tiyatrocular Dönemi’nde, “Karım Beni Aldatırsa”, “Leblebici Horhor Ağa” gibi sahne yapıtları sinemaya uyarlanmış, oyuncular Darülbedayi kadrosu içinden seçilmiştir. Cüneyt Gökçer de sinemada yönetmenliği ve oyunculuğu deneyen tiyatrocular arasındadır. En başarılı tiyatro kökenli yönetmenimiz ise “Zengin Mutfağı”, “Yolcu” gibi sahne yapıtları uyarlamaları da olan Başar Sabuncu’dur bana göre.  SAHNEDEN PERDEYE  Yönetmenler için tiyatro oyunları her zaman önemli bir kaynak oluşturmuştur. Sinemanın ilk yıllarından bu yana Shakespeare’in yapıtları kim bilir kaç kez beyazperdeye yansımıştır. Kimi oyunları renkten renge girmiştir; Robert Wise, “Romeo Juliet”den “Batı Yakası’nın Hikâyesi”ni yaratmış, John Madden “Aşık Shakespeare”de yazarın oyunu yazma sürecini ele almıştır. Kurosawa’nın “Ran”ı da bir Shakespeare (Kral Lear) uyarlamasıdır. Tiyatro yazarları deyince, neredeyse tüm yapıtları sinemaya aktarılan Tennesse Willians’dan ve “Blues’un Anası Ma Rainey”le gündeme gelen August Wilson’dan söz etmemek olmaz. Bizde de, Cevat Fehmi Başkut’tan Vasıf Öngören’e, Hidayet Sayın’dan Bilgesu Erenus’a pek çok yazarımızın oyunları sinemaya uyarlanmıştır. Atıf Yılmaz’ın “Asiye Nasıl Kurtulur?”u en başarılı tiyatro uyarlamalarımızdan biridir. En yeni örnekse, önümüzdeki günlerde bir platformda gösterime sunulacak olan Andaç Haznedaroğlu’nun yönettiği Yılmaz Erdoğan oyunu “Sen Hiç Ateş Böceği Gördün mü?”  Sinema tarihinin başarılı sahne uyarlamaları arasında, Anthony Asquith’in “Pygmalion” oyunundan yola çıkan George Cukor’un “My Fair Lady”, Norman Jewison’un “Damdaki Kemancı”, Michael Curtiz’in “Casablanca”, Hitchcock’un “İp”, Stanley Kramer’in “Rüzgarın Mirası”, Milos Forman’ın “Hair” ve “Amadeus”, Edouard Molinaro ve Mike Nichols’den iki “Çılgınlar Kulübü / Kuş Kafesi” uyarlaması, Volker Schlöndorff’un “Satıcının Ölümü”, Andrey Mikhalkov Konçalovski’nin “Vanya Dayı” ve “Tek Kişilik Düet”, Nikita Mikhalkov’un “Beş Akşam”, Jean-Paul Rappenau’nun “Cyrano de Bergerac”, Sidney Lumet’nin “12 Öfkeli Adam”, Philip Kaufman’ın “Düşlerin Efendisi”, Roman Polanski’nin “Kürklü Venüs” ve “Vahşet Tanrısı” filmlerini sayabilirim. 2020’nin en iyi filmlerinden “Miami’de Bir Gece” de bir tiyatro uyarlaması.  TİYATRONUN DİRENİŞİ  Tiyatro-sinema ilişkisinin en verimli meyveleri arasında, hiç kuşkusuz tiyatro dünyasını konu alan filmler baş sırada. Ernst Lubitsch’in Nazi işgali altındaki Polonya’da tiyatrocuların direnişini anlatan başyapıtı “Olmak ya da Olmamak”, aynı dönemde Almanya’da bir tiyatrocunun yükselişini ve çöküşünü konu alan (gerçek bir oyuncunun yaşamından esinlenen) Istvan Szabo’nun “Mefisto”su, François Truffaut’nun Nazi işgali altındaki Paris’te bir tiyatronun direnişini anlattığı “Son Metro” ve Bob Fosse’un “Kabare”si sahne emekçilerinin faşist rejimler karşısındaki onurlu duruşunu ölümsüzleştiren yapıtlar arasındadır.  Sinemamızda tiyatro dünyasını konu alan film sayısı fazla değil: Sinan Çetin’in “Komser Şekspir”i, Pelin Esmer’in “Oyun” ve “Kraliçe Lear”i ilk akla gelen yapımlar. Fransız sinemasının klasiklerinden, Jacques Prévert-Marcel Carné işbirliğinin ürünü “Paradideki Çocuklar”, bir zamanlar ünlü bir ‘yıldız’ olan bir tiyatro oyuncusunun dramını konu alan Joseph Mankiewickz’in “Perde Açılıyor” (All About Eve), Charlie Chaplin’in “Sahne Işıkları”, John Cassavetes’in tiyatro dünyasına saygı sunuşu “Açılış Gecesi”, Theo Angelopoulos’un ”Kumpanya” adlı başyapıtları, Peter Bogdanovich’in “Oyunun Oyunu”, Taviani kardeşler’in “Sezar Ölmeli”si, Ariane Mnouchkine‘in “Moliere”i, Woody Allen’in “Broadway Üzerinde Kurşunlar”, Mel Brooks’un çılgın güldürüsü “Yapımcılar”, Denys Arcand’ın “Montreal’li İsa”, Bob Fosse’un “All That Jazz”, Pedro Almodovar’ın “Annem Hakkında Her Şey”, Alejandro Gonzalez Inarritu’nun “Birdman” filmleri, ister tiyatrosever olun, ister sinemasever, mutlak izlemeniz gereken yapıtlar... Yaşamınızdan sahne tozu eksik olmasın. Oyuncular Sendikası: Tiyatrocuların haklı taleplerine acil kulak verilsin
Pandemiye inat yaşasın tiyatro
Işıl ÇALIŞKAN Toplum kültürünün aynası, ruhumuzun gıdasıdır tiyatrolar. Oyuncular ve tiyatro emekçileri ise baş tacı. Bugün 27 Mart Dünya Tiyatrolar Günü, gün onların. Fakat perdeler kapalı, alkışlar yok. Tiyatrocu da seyirci de buruk. Bir yılı kayıplarla geçiren tiyatroların mücadelesi bitmiş değil. Koronavirüs nedeniyle bir açılıp bir kapanan sahneler ve tiyatrocular ekonomik sıkıntılarla boğuşuyor. Bir yılın özeti ise: işsiz kalan tiyatrocular, kepenk indiren salonlarla dolu. Değişmeyen tek şey ise tiyatroya olan aşkları. Uluslararası Tiyatrolar Birliği tarafından 60 yıl önce ilan edilen Dünya Tiyatrolar Günü’nün ulusal bildirisini Metin Akpınar ve Müjdat Gezen kaleme aldı. İki usta isim bildiride, “İnsansız tiyatro, tiyatrosuz insan olmaz” ifadelerine yer verdi. Uluslararası bildiride ise İngiliz tiyatro ve sinema oyuncusu Helen Mirren imzası var. Tiyatro dünyası ile Dünya Tiyatrolar Günü’nü ve tiyatronun günümüzdeki önemini konuştuk. YÜCEL ERTEN OYUNCU, YÖNETMEN, REJİSÖR: SAHNENİN ENERJİSİ YİNE SALONU KUCAKLAYACAK Tiyatroların içinde bulunduğu maddi manevi sıkışmışlığa değinen Yücel Erten, “Hiçbir 27 Mart’a bu kadar kederli girmemiştik” diyor. Kısa süre önce İzmir Şehir Tiyatrosu’nun Kurucu Genel Sanat Yönetmenliği görevini üstlendiğini hatırlatan Erten, “İsterdim ki coşkuyla çalışmalarımızdan söz edebileyim. Ama bu hazin pandemi ikliminde sevinçli de olsa sakin, düşünceli bir ‘Dünya Tiyatro Günü’ bekliyor bizi” şeklinde konuşuyor. Tiyatronun insan insana, yakın temasla üretilen bir sanat olduğuna dikkat çeken Erten, şöyle konuşuyor: “Bu ortamda tiyatro yapacağız diye, hayatı riske atmanın da hiçbir anlamı yok. Sabırlı davranmak zorundayız. Elbet bu engeller aşılacak, sahnenin enerjisi yeniden salonu kucaklayacak ve seyirciyi yeni serüvenlere çağıracak.”  ÖZEN YULA TİYATRO YAZARI YÖNETMEN: BİR GÜN DEĞİL HER GÜN TİYATROLARIN OLSUN Günümüzde her şeyin kaotik bir oyuna dönüştüğünü ifade eden tiyatro yazarı, yönetmen Özen Yula ise Shakespeare’in “Olmak ya da olmamak”ının en çok bugün için geçerli olduğunu belirtiyor. Özen Yula, bütün arzularının “olmak”tan, insan gibi yaşayabilmekten, mesleklerini yapabilmekten yana olduğunu belirterek görüşlerini şöyle aktarıyor: “Tiyatroyla beraber bir yaşam kurmuş seyirci ve uzun zamandır iş yapamayan sanatçılarla teknik insanlara destek verme hasletine sahip bir siyasi ortam düşleriyle beraber, gelecek güzel günler neden bizim olmasın? O halde her gün tiyatro günü, kadınlar günü, insan hakları günü olsun bu dünyada. Ta ki bu kavramları hatırlatmak için birer güne ihtiyaç duymayacağımız o zaman dilimine dek!”  TİLBE SARAN OYUNCU: TİYATROSUZ TOPLUMUN DÖNÜŞÜ İÇİN GEÇ OLACAK Kutlanamayacak bir tiyatro günü için üzgün olduğunu belirten oyuncu Tilbe Saran da, sanatın iyileştirici gücünü hatırlatıyor. Saran, sanatsız kalan bir toplumun büyük sonuçlar doğuracağının altını çizerek yaşananları şöyle özetliyor: “Fen bilimlerinde yapılan hatalar elle tutulur gözle görülebilir olduğu için insanlar bu bulgulara daha önem vermişlerdir. Bir hekimin hatası hastanın iyileşememesi ya da ölümü ile sonuçlanır. Bir inşaat mühendisinin hatası binanın çökmesiyle, elektronik mühendisininki sistemin çökmesiyle… Yüreklerindeki hikâyeleri anlatamayan bir toplumun suskunluğunun çöküntüsü yıllar içerisinde saldırgan, mutsuz, ruhsuz, renksiz ve vicdansız bireyler olduğu fark edildiğinde iş işten geçmiş olacak. Unutmayalım sanat iyileştirir” ÇİĞDEM ERKEN PİYANİST: BİZ DÜŞÜNDÜKÇE TİYATRO GELİŞECEK Tiyatro müzikleri yapan piyanist Çiğdem Erken, 1995 senesinden bu yana tiyatronun vazgeçilmez sevdası olduğunu anlatıyor. Geçtiğimiz 25 yıl boyunca tiyatroda büyüdüğünü, geliştiğini ve hep olmak istediği o hayalci müzisyen olduğunu aktaran Erken, tiyatronun onu daha incelikli düşünen, hep daha iyiyi hedefleyen bir insana dönüştürdüğünü belirtiyor. Sahneyi, kulisi, provaları, fuayeyi, seyirciyi çok özlediğini ifade eden Erken, şöyle konuşuyor: “Bugünleri maddi ve manevi birçok sıkıntı ile yüz yüze geçiren meslektaşlarıma, tiyatro kardeşlerime dayanma gücü diliyorum. Hayal etmeye devam edelim. Biz düşündükçe tiyatro gelişecek ve insanlık tarihinde zor bir dönemi daha en güçlü imgelerle yansıtacaktır. Şimdi ve daima! Bir kez daha yaşasın tiyatro.” EREN AYSAN DRAMATURG VE YAZAR: DAYANIŞMA BİR KEZ DAHA HATIRLANMALI Dramaturg ve yazar Eren Aysan ise “Bu 27 Mart bize kamu tiyatroları ile özel tiyatrolar arasında birleşik bir hat kurmanın elzem olduğunu bir kere daha hatırlatıp dayanışma sözcüğünün içinin doldurulması gerektiğini göstermeli” diyor ve ekliyor: “Önümüzdeki yıl yerel yönetimlerin tiyatro sanatına daha ciddi destekler verdiği, estetik daralmanın rafa kaldırıldığı, okullarından uzaklaştırılan tiyatro bölümü hocalarının yeniden öğrencileriyle buluştuğu bir dönemin başlangıcı olsun.” Böyle giderse 27 Mart’ların bayram olmaktan çıkacağını söyleyen Aysan, “Adaletin olmadığı, şiddetin kol gezdiği bir coğrafyada tiyatronun başkasını, tiyatronun kitleselleştirilmesinin bir devlet politikası olacağı günlerin özlemiyle... Dünya Tiyatro Günü kutlu olsun” diyor. Tiyatro oyunlarının sinema yolculukları
Her sene 27 Mart’ta kutlanan Dünya Tiyatro Günü’nün ulusal bildirisini bu yıl Müjdat Gezen ve Metin Akpınar kaleme aldı, bu iki harika sanatçının metninden bir alıntıyla başlamak istiyorum yazıma: “Tiyatro insanlığın vazgeçilmezidir. İnsansız tiyatro, tiyatrosuz insan olmaz.” Gerçekten de öyle. Edebiyata ve tiyatroya sayısız eser kazandırmış Turgut Özakman’ın da söylediği gibi, tiyatro izleyici ile birlikte oluşan, canlı bir gösteridir. Bir tiyatro oyunu, izleyicinin tepkisine, kavramasına, heyecanına, hatta sayısına bağlı olarak uzayabilir, kısalabilir, daha iyi, daha kötü oynanabilir, temposu, ritmi değişebilir, yorum ve anlam kaymalarına uğrayabilir. Eser ile izleyici arasındaki bu dinamik etkileşim, öteki türlerde, izleyici ile anında iletişim söz konusu olmadığından, yoktur. Film kuramcısı André Bazin, filmin yapısı ve formunu, resim, heykel, roman ve tiyatro gibi diğer sanat dallarından ayırır. Öte yandan filmi bir öykü anlatma aracı olarak gördüğünden kısa öykü, roman ve tiyatro oyunu ile pek çok öğeyi paylaştığını söyler. Filmin yaratılmasında en önemli unsur olan senaryonun yapısı, sinemayı yazınsal türlere yaklaştırıyor gibi görünse de “senaryo, filmden ayrı bir varlık değildir.” Film senaryosunun başarısı, yazınsal bir metin olmasından ziyade perdedeki olaylarla bütünleşmesine bağlıdır. Ve sinema, tüm tarihi boyunca kendisinden önce var olanlar da dâhil olmak üzere edebiyat, resim, müzik, tiyatro, heykel gibi tüm sanat dalları ile etkileşim halinde olmuştur. Elbette, anlatımını görüntü üzerine kuran ve söz ile eylemi birleştiren sinema mevcudiyetinde taşıdığı diğer sanatlardan ayrılarak kendisine özgü bir dil oluşturmuştur. Seyirciler diyalog ağırlıklı hikâyeler için daha az sabırlı olduklarından, bir tiyatro oyununun film versiyonu onlar için daha önemli hale gelir. Tiyatro oyunlarından, sinemaya uyarlanmış filmlerden en yeni en iyilerini paylaşmak istiyorum. Bunu yapmaktaki birincil amacım ülkemizdeki tiyatro oyun yazarlığının canlanmasını ummak. Ne denli başarılı sinema filmlerinin oyunlardan uyarlandığını gören ve tüm eforunu dijitale veya TV kanallarına senaryo yazıp satmak için harcayan kişilerin akıllarına böyle bir fikir yerleştirmek. İÇİMDEKİ YANGIN Lübnanlı yazar, yönetmen ve oyuncu Wajdi Mouawad’ın Yangınlar adlı tiyatro oyunu 2010 yılında Denis Villeneuve tarafından İçimdeki Yangın (Incendies) adıyla beyaz perdeye aktarıldı. “Bir yazara saygı duymanın en iyi yolu, onun eserini uyarlama şekliniz konusunda çok dürüst olmak. Orijinali tamamen yok edin ve kendiniz yapın” demiş olsa da Villeneuv’un bu film için orijinal metne mümkün olduğunca sadık kaldığını söyleyebilirim. TOM ÇİFTLİKTE Xavier Dolan dördüncü filminde de yapımcı, kurgucu ve senarist olmuş. Ancak senaryo Michel Marc Bouchard’ın aynı isimli tiyatro oyunundan uyarlama. Hitchcock ve Polanski izleri taşıyan film, Dolan’ın psikolojik gerilim türündeki ilk denemesi. KIRIK ÇEMBER Carl Joos ve Felix van Groeningen’in senaryosuyla, Felix van Groeningen tarafından yönetilen 2012 yapımı Kırık Çember (The Broken Circle Breakdown) aslında Johan Heldenbergh ve Mieke Dobbels’in aynı adlı sahne oyunundan bir uyarlama. Hikâyesinin içindeki katmanlar sıralamakla bitmez, ölüm, yaşam, aşk, inanç, din, müzik. İzlememiş olanların bir an önce izlemesini tavsiye ederim. ŞÜPHE John Patrick Shanley tarafıdan yazılan ve yönetilen Meryl Streep, Philip Seymour Hoffman, Amy Adams gibi oyuncuların muhteşem performanslarıyla sinema izleyicisini kendine hayran bırakan bu film John Patrick Shanley’in Pulitzer Ödüllü Şüphe (Doubt) isimli sahne oyununun uyarlaması. FROST/NIXON Senaryoyu da yazan Peter Morgan’ın aynı adlı 2006 oyununa dayanan bu tarihi drama filmi 1977’deki Frost/Nixon röportajlarının arkasındaki hikâyeyi anlatıyor. Morgan’ın oyununda Nixon’ı Frank Langella, David Frost’u ise Michael Sheen oynamıştı. Yani her ikisi de hem tiyatroda hem sinemada aynı rolleri canlandırdılar. Ron Howard tarafından yönetilen film, mükemmel oyuncu kadrosu dışında mükemmel bir senaryoya da sahip. ZİRVEYE GİDEN YOL George Clooney tarafından yönetilen, Ryan Gosling, George Clooney, Philip Seymour Hoffman gibi isimlerin başrollerini paylaştığı bu yoğun, karmaşık politik gerilim filmi Zirveye Giden Yol (The Ides of March) aslında Beau Willimon’ın ilk Off-Broadway oyunundan uyarlama. Willimon aynı zamanda House of Cards serisinin de yazarı. BAŞKALDIRANLAR KULÜBÜ İlk sergilenmesini ünlü Royal Court Tiyatrosu’nda yapan, Laura Wade’in Posh isimli tiyatro oyunu, Wade tarafından sinema için senaryolaştırıldı. Lone Scherfig’in yönettiği Başkaldıranlar Kulübü (The Riot Club) filmi son derece rahatsız edici bir gerilim filmi. BIFED 2021 için başvurular açıldı
Yönetmenliğini Petra Holzer’in, koordinatörlüğünü Ethem Özgüven’in üstlendiği Bozcaada Uluslararası Ekolojik Belgesel Festivali (BIFED) bu sene 8’nci yılına giriyor. 13-17 Ekim 2021 tarihleri arasında gerçekleşecek festival belgesel başvurularını kabul etmeye başladı. Bu sene de ücretsiz katılım sağlayabilecek. Belgesellerin son başvuru tarihi ise 1 Mayıs. Yönetmenler, sinemaseverler, bilim insanları ve ekoloji aktivistlerini buluşturan festival, geçtiğimiz sene pandemiden dolayı çevrimiçi yapıldı. Dünyanın farklı coğrafyalarından yüzlerce belgesel arasından seçilen 39 ekolojik belgesel festivalde izleyicilerle buluştu. 8’incisi düzenlenecek festivale ilişkin konuşan BIFED Yönetmeni Petra Holzer şu ifadeleri kullandı: “Ekvador’daki korkunç petrol kirliliğini, Kazdağları’ndaki orman katliamını, Istranca Ormanları’nı bekleyen tehlikeyi, her bir köyümüzün dibinde açılan taş ocaklarını, İran’daki Karun, Artvin’deki Çoruh ve ABD’deki Kolorado Nehri’nin acı kaderini bilmezdik eğer sizler ve belgeselleriniz olmasaydı. Cesaretiniz, dayanışmanız ve direnişiniz başımızın üstünde. filmleriniz ve sizler BIFED’e hoşgeldiniz.” Başvurular bifed.org adresinden yapılıyor. Van Gogh tablosu 13,1 milyon avroya satıldı
Vincent Van Gogh’un “Montmartre Sokağı” tablosu Sotheby Paris şubesince bugün düzenlenen müzayedede 13,1 milyon avroya satıldı. Uzun zamandır gözlerden uzak olan tablonun fiyatının, Van Gogh için Fransa’da rekor olduğu belirtildi. Deutsche Welle’nin haberine göre, Sotheby’nin 5 ila 8 milyon avro arasında bir fiyatla satılmasını beklediği tablonun alıcısının adı açıklanmadı. Sotheby tablonun 100 yıldan uzun bir süre aynı ailenin koleksiyonunda kaldığını belirtti. Tablonun yapıldığı dönem Van Gogh’un kariyerinde, hayatının son yıllarında dışavurumcu teknikleri keşfettiği ve yeni renkler kullandığı bir dönüm noktası olarak biliniyor. Tablo Van Gogh Paris’te taşındıktan 1 yıl sonra, kardeşi Theo ile birlikte Montmartre’de yaşarken 1887’de yapıldı. Van Gogh tabloyu yaptıktan bir yıl sonra 1888’de güney Fransa’ya gitti ve 1890’da ölene kadar orada yaşadı. Sotheby'nin bugün düzenlediği, 3 eserin satışa sunulduğu müzayedede Modigliani, Rodin, Camille Claudel, Degas, Klee ve Magritte gibi ustaların eserleri bulunuyordu. (AJANS BİZİM, İHA) Tuhaf esintiler
Öykü Özfırat Anadolu müziklerini Danimarkalı dinleyicilerle buluşturan Tuhaf isimli müzik grubu, Erkin Koray’dan Barış Manço’ya birçok müzisyenin şarkısını yorumluyor. 2013’te Danimarka’da kurulan grup, Mathias Findalen Bickersteth (bas gitar), Mads Bendsen (klavye), Rune Lohse (davul), Kristian Haarløv (gitar ve vokal) ve Berrin Baş’tan (vokal ve perküsyon) oluşuyor.  Danimarka’da büyük ilgiyle karşılanan grup, Türkiye’de de ciddi bir dinleyici kitlesine sahip. Grubun hikâyesini ve Danimarka’da müziklerine olan yaklaşımı vokalist Berrin Baş ile konuştuk. Sohbetimize “Tuhaf” isminin nereden geldiğini sorarak başlıyoruz. Baş, grubun vokalisti ve gitaristi Kristian Haarløv’in Türkçe dersleri aldığı sırada grubun isminin ortaya çıktığını anlatıyor:   “Kristian, kelimeye eski bir Türkçe kitapta rastladı ve hoşuna gitti. Grup kullanmak için kısa ve hızlı bir isim arıyordu ve biz de öylece Tuhaf’a karar verdik.” Grubun Türkiye ile kurduğu bağlantıyı ise, kendisinin Danimarka’da yaşayan bir Türkiyeli olduğunu hatırlatarak, “Eskiden King Mustafa adında bir orkestrada sanat müziği yapIıyordum. Daha sonra Tobias ve Kristian ile tanıştım. Onlar da Selda Bağcan, Barış Manço gibi Anadolu rock üzerine derinleşiyorlardı” sözleriyle ifade ediyor.  MÜZİK GEÇMİŞİMİZ EVRENSEL BAKIŞA SAHİPTİ  Avrupa’daki Anadolu müziklerine olan ilgiden yola çıkarak Danimarka’daki dinleyicinin dönüşlerini sorduğumuzda Baş, “Danimarka’da Türkler en büyük gruplardan olduğu için, aynı diğer Avrupa ülkelerinde olduğu gibi, aslında hâlihazırda bu müzik için bir dinleyicisi vardı. Bununla birlikte, ana akım müzik bireysellik çağında dağınık ve parçalanmış hale geldikçe, birçok alt tür için genel olarak büyüyen bir dinleyici kitlesi olduğu da doğrudur. Bizim müzik geçmişimiz uluslararası bir bakış açısına sahipti, Tobias ve Kristian, benimle tanışmadan ve Anadolu rock’a geçmeden önce zaten Afrika, Yunan, Balkan ve Hint türlerini çalıyor ve deneyimliyorlardı” cevabını veriyor.  Danimarkalı izleyicilerin yeni sesler deneyimlemeyi sevdiğini belirten Baş, “Canlı konserlere de sık sık giderler. Bu durum, şarkılarımızın çoğunu bilen, her zaman birlikte şarkı söyleyen ve büyük sevgi duyan Türkiyeli dinleyicilerle Danimarkalı dinleyiciyi bir araya getiriyor” diye konuşuyor.  ERKİN KORAY ÇALMAMIZ HERKESİ ŞAŞKINA ÇEVİRDİ  Türkiye’deki dinleyicinin müziklerini Youtube kanalı aracılığıyla keşfettiğini anlatan Baş, düşüncelerini şöyle aktarıyor: “Küçük ama sürekli büyüyen Türk dinleyiciler kazandık ve amatör videolarımıza (ve birkaç profesyonel videoya) verilen yanıtlar çok nazik ve kuvvetli. Kristian’ın 2015’te orada yaşadığı dönemde İstanbul’da birkaç konser verdik. İzleyiciler çok coşkuluydu. Bu Danimarkalı ekibin aniden ortaya çıkıp eski Erkin Koray şarkılarını çalmaya başlamasıyla şaşkına döndüler. Türkiye’de çokça konser verme planımız var.”  Gölgeden isimli EP ile dinleyiciyle buluşan grubun ikinci albümü kaydetme sürecinde olduğunu söyleyen Baş, “Led Zeppelin ve Üç Hürel’in seslerine geri döndüğümüz, aynı zamanda dabke ve arabesk gibi daha geleneksel türlerle deneyler yaptığımız ikinci albümümüzü kaydetme sürecindeyiz” diye konuştu. Türkiye’den favori müzisyenlerini şöyle sıralıyor Baş, “Selim Sesler, Hamiyet Yüceses, Kamuran Akkor, Gülden Karaböcek, İbrahim Tatlıses, Moğollar, Jakuzi, Özdemir Erdoğan, Ayyukka, Kibariye, Büyük Roman Orkestrası ve Barış Manço.” Gün ağarır temizleyiciler gelir replikler yerlerine kaçışır
Tiyatro ile ilk tanışıklığım çocukluk yıllarıma rastlar. O zamanlar Ankara Ulus’ta devlet tiyatrosuna ait olduğunu hayal meyal hatırladığım bir tiyatro vardı. Adı da sanki “Küçük Sahne” idi. Hafta sonları en şık kıyafetlerimizi giyer ve de gündüz 11.00 matinesine yetişmek için alelacele evden çıkardık. Küçük Sahne’ye vardığımızda yaşıtımız onlarca çocukla birlikte sessizce koltuklarımıza gömülür renkli ışıklar, replikler, danslar, mimiklerin eşlik ettiği sihirli bir dünyanın kapısını aralardık. Beni özellikle parlak kumaşlardan yapılmış kıyafetler, sürekli değişen dekorlar ve oyuncuların ezber yetenekleri çok şaşırtırdı. “Alice Harikalar Diyarı”, “Çizmeli Kedi” Pamuk Prenses ve 7 Cüceler” ile başlayan çocukluğum “Küheylan”, “Ayak Bacak Fabrikası” ve “Keşanlı Ali Destanı” gibi unutamadığım oyunlarla gençliğe dönüşmüştü. Yıllar sonra sahneye adımımı attığım ilk profesyonel sahne deneyimim de bir tiyatro oyunu, rahmetli Tuncer Cücenoğlu’nun yazdığı ve rahmetli Levent Kırca’nın yönettiği “Kadıncıklar” sayesinde olmuştu. HEP AYNI ÇOCUKSU TELAŞ Zaman içerisinde tanıştığım birbirinden değerli tiyatrocular sayesinde “sahne tozu yutmak” neymiş onu anladım. Yaptığı işe tutkuyla sarılmış insanlar tiyatrocular. Her biri bambaşka bir dünya. Onlar bir traktörün römorku üzerine kurulan derme çatma bir sahneyi dünyanın en gösterişli sahnesi haline getirebilirler. Onlar için binlerce kişinin önünde oynamak da bir kişinin karşısında oynamak da aynı şey. Tek kişilik oyunlarda da kalabalık müzikallerde de, başrol oyuncusu olarak da, tek bir replikleri olmadan sahneyi terk etseler de hep aynı heyecan aynı çocuksu telaş var her birinde. Türkiye’de hemen hemen her tiyatro sanatçısı aynı zamanda da mecburen tiyatro sahibi. Zira hepimizin tanıdığı bu çok değerli oyuncuları “patron” olmaya iten paraya olan düşkünlükleri değil tiyatroya olan aşkları, sevdaları… İstedikleri repertuvarı seçebilmeleri, istedikleri oyuncularla, müzisyenlerle çalışmaları dekora kostüme harcayacakları para için kimseye hesap verme zorunlulukları olmaması onlar için ne demek bilemezsiniz. Ortaoyuncular geçtiğimiz günlerde 41’inci doğum gününü kutladı. Ferhan Şensoy ustanın oyunları, kitapları, çevirileri kadar önemli bir eseridir Ortaoyuncular. Kırk seneyi geçen bir sürede binlerce oyun, milyonlarca seyirci, sayısız replik… Buradan yetişen gençler, gençlere el veren ustalar ve de Ses Tiyatrosu’nu bir mabede çeviren dünyada bir benzeri daha olmayan bir tiyatro dehası Ferhan Şensoy. Ses Tiyatrosu (1885)’na girdiğinizde hemen kapısında “Bu tiyatro Ferhangi Şeyler oyununu izleyen 112.437 Anadolu tiyatro severinin ödediği bilet parasıyla halk tarafından onarılmıştır” yazar. Ben her girişimde bu tabelanın önünde durur ve sanki ilk kez görmüşçesine okurum yüzümde mutlu bir tebessümle ve “Helal olsun be Ferhan” iç sesimle. KÂH AĞLADIK KÂH GÜLDÜK Bu hafta geçen sene kaybettiğimiz Ortaoyuncular’ın hafızası -ben öyle diyorum- çok değerli arkadaşımız, dostumuz Levent Ünsal için toplandık Ses Tiyatrosu’nda. Fuayede oturduk. Geçmişten söz ettik. Kâh ağladık kâh güldük. Bir ara duvarda tam karşımda duran fotoğraflara baktım. Tuncel Kurtiz, Erol Günaydın, Levent Ünsal, Boran Kaya, Parkan Özturan, Hümeyra, Tarık Pabuççuoğlu, Baykal Kent, Zeliha Berksoy, Derya Baykal, Nurhan Damcıoğlu, Erbil Çeviker, iki hafta önce kaybetmenin şokunu atlatamadığımız Rasim Öztekin ve ustası Münir Özkul’dan kavuğu devraldıktan sonra elini öpen Ferhan Şensoy. Ne mutlu bana ki ben de Ortaoyuncular’ın bir parçasıyım. Farklı zamanlarda da olsa Erol Günaydın’ın makyajını sildiği aynada ben de saçımı taradım. Tuncel Kurtiz’in tirad attığı yerde şarkı söyledim, bütün ustalarla beraber selama durdum. Tomas Fasulyeciyan’ın unutulmaz tiradında dediği gibi “Gün ağarır, temizleyiciler gelir, replikler yerlerine kaçışır… Perde” Tiyatroya emek vermiş herkesi ayakta alkışlıyor -eşim Gizem’i de- ve 27 Mart Dünya Tiyatro Gününüzü kutluyorum. O halde dağılalım artık!
“Dağılın!” Megafonun metalik sesi meydanda toplanmış bedenlere sesleniyordu. Bedenler, kolaylıkla dağılıp tekrar bir araya gelebilen parçalar. Anonsa rağmen dağılmadılar. Sonra bir kez daha o metalik ses duyuldu: “Dağılmazsanız müdahale edeceğiz!” Ve meydanda birdenbire ortaya çıkmış bu çok başlı, çok gövdeli, çok ayaklı güzelliği şiddet kullanarak dağıttılar. Bedenler ne zaman kendiliğinden bir araya gelerek toplaşsalar ve aralarında yatay bağlantılar inşa edip örgütlenmeye kalkışsalar, hep aynı metalik ses duyuluyor. Dikey örgütlenmenin sesi metaliktir. Ve dikey yapı, yatay ağları parçaladıkça daha da dikleşiyor. Hükümdarın kolları mekaniktir; kolluk kuvvetleri kırılgan bedenleri kolaylıkla dağıtabiliyor. Evlerine sığınsalar da, çok başlı, çok gövdeli, çok ayaklı güzellikleri akıllarının ucundan bile geçirmesinler diye ekranlardan hep o metalik ses yükseliyor: “Dağılın!” Yasalar, dağılan parçaların sadece dikey olarak bir araya gelmelerine izin vermiştir. Dağılan benliğin, kendini toparlaması için dikey bütüne boyun eğmesi gerekir. Faşizm, dağılmaya teşne benliğin, kendi dışındaki dikey yapılarda birlik ve bütünlük arayışının tarihidir ve aynı zamanda korkunun. Bizim hikâyemiz, kozmik korkunun resmi korkuya evrilmesinin hikâyesidir. Önce kozmik korku vardı; kırılgan bedenin evren karşısında duyduğu korku. Zygmunt Bauman, Mihail Bahtin’in kozmik korku kavramını şöyle açıklıyor: “Kozmik korkunun temelinde, yıldızlarla dolu gökyüzü ya da dağların muazzam kütlesi ile kıyaslandığında daha da çarpıcı bir manzara oluşturan yumuşak ve narin bedeniyle insanın acizliği, kırılganlığı, evrenin sonsuz büyüklüğü karşısında korkudan benzi atan ölümlü bir varlık, bir hiç olduğu ve evrene ihtişamını veren o muazzam gücü kavramasının mümkün olmadığı bilinci yatar” (Iskarta Hayatlar, Can). İnsanın kavrama gücünün dışında kalan, varlığı ve eylemleriyle insana her an kırılganlığını hatırlatan evren karşısında duyulan belirsizlik, panik ve dehşet duygusu uyandırıyor. İnsanın insan üzerindeki tahakkümü ortaya çıkınca, kendilerini tanrı-kral ilan eden despotlar iktidarlarını yine kozmik korkuya dayandırdılar. Evren, tanrı-krallar aracılığıyla konuşan bir tanrıya dönüşmüş ve “resmi korku, kozmik korku örüntüsüyle şekillenmiştir” (Bauman). *** Korkutucu evren, korkutucu tanrıya dönüşünce, insan uysal, itaatkâr ve teslimiyetçi olduğu takdirde tanrının gazabından kendini koruyabilecekti. Tanrının yasaları ve yasakları vardı; insan tanrının koruyuculuğunu talep ettiği ölçüde yasalarına uyacak ve tanrı da sözleşmenin tarafı olarak insanı koruyacaktı. Yasalı, düzenli bir evrendi bu, bir kozmoz. Kırılgan insanın sığındığı bu son kozmoz, yani sosyal devlet, tanrı-kralların yeniden mutlak güç talep etmek için sözleşmeyi tek taraflı olarak feshetmeleriyle birlikte yerini kuralsız, yasasız bir evrene bıraktı. Mutlak güç, mutlak korkuyu, korku da kırılgan insanın mutlak güce koşulsuz boyun eğmesini gerektirir. Kozmik korkuya kaotik korkuyu da ekleyerek iktidarlarını pekiştirdiler. Artık tanrı-kral Sina Dağı’nın sözleşmeci tanrısının temsilcisi değil, Eyüp’ün Kitabı’nın tanrısının kralıdır. Bu kutsal hikâyede tanrı, hiçbir kurala ve kaideye uymayan bir mutlak güç olarak zuhur eder. Ve “’Eyüp’ün kitabı çok sonraları Carl Schmitt’in söyleyeceği şu sözü haklı çıkarır: “Hükümdar, istisna yapma gücünü elinde bulundurandır”’ (Bauman). *** İstisna gücünü ele geçiren hükümdar, mutlak bir güç olarak sözleşmeleri tek taraflı olarak feshediyor artık. Ve bedenler, hâlâ sözleşmeci bir tanrı varmış gibi, tanrı-krala ısrarla feshettiği sözleşmeyi hatırlatıyor ve sözleşmeye uyma çağrısı yapıyor. Yasasız bir evren, mutlak güce koşulsuz teslim olmayı gerektirir. Ve sizden, bu mutlak güce koşulsuz boyun eğmeniz, despotik bütünle birleşerek faşistleşmeniz bekleniyor. O hâlde şimdi dağılmanın ve yeni öznellikler keşfetmenin zamanı; “bir üstbeni oluşturmaya can atan bir bütünlüğe hapsolmuş bir öznellik arayışı değil, bölünebilir, çoğaltılabilir, geçişli ve iptal edilebilir birçok gruba aynı anda yayılan bir grup öznelliği” (Deleuze). Dağılalım artık! Dağılalım ve yatay bağlantılarla çok başlı, çok gövdeli ve çok ayaklı güzellikler yaratalım. Dünyayı despotların elinden ancak böylesi güzellikler kurtarabilir. Enver Aysever’den hakkındaki yeni iddialara dair açıklama
Gazeteci Enver Aysever, geçen haftalarda İzmir Büyükşehir Belediyesi’ndeki atölye çalışması ardından bugün de Mudanya Belediyesi’ne ilişkin iddiaların gündeme gelmesi üzerine açıklama yaptı. Konuyla ilgili bir açıklama da Mudanya Belediye Başkanı Hayri Türkyılmaz’dan geldi. Bugün yandaş Sabah’ta yer alan haberde, Mudanya Belediyesi'ne yıllarca etkinlik düzenleyen Enver Aysever'in Mudanya Belediyesi’ne yapacağı kültür ve tarih danışmanlığı karşılığında 70 bin lira alacağı belirtildi. Haber ardından kişisel Twitter hesabından açıklama yapan Aysever, “Değerli dostlar kim neden düğmeye bastı bilmiyorum ama güne yine memleketin en önemli meselesi benim yaptığım çalışmalarmış gibi TT listesinde başladım” dedi. Değerli dostlar kim neden düğmeye bastı bilmiyorum ama güne yine memleketin en önemli meselesi benim yaptığım çalışmalarmış gibi tt listesinde başladım. Sayın @tuncsoyer açıklamasında ayrıntı vermediği için girmediğim ihale, almadığım ücret üzerinden karalama kampanyası yürüdü. İzmir Büyükşehir Belediyesi’ne ilişkin iddialar ardından yaşananlar hakkında ifadeler kullanan Aysever, şöyle devam etti: “Sayın Tunç Soyer açıklamasında ayrıntı vermediği için girmediğim ihale, almadığım ücret üzerinden karalama kampanyası yürüdü. Sayın Soyer’i arayıp düzeltilmesini rica ettim. Halen de bekliyorum hakikatin kamuoyuna aktarılmasını.” ‘SOYER KUŞKU YARATTI’ Açıklamasının devamında, “Şimdi Mudanya ilgili kampanya başladı” diyen Aysever, şu açıklamaları yaptı: “İki yıla yakın her cuma yaptığım atölye çalışmasıyla ilgili kampanya başladı. Emeğim karşılığı ayda alınan sekiz bin lira konu edildi. Kendi sosyal medya hesaplarımdan edebiyat atölye çalışmalarını zaten ben duyurdum. Mersin’de dört ay aynı çalışmayı yaptım. Benzer çalışmayı pek çok yazar, sanatçı yapmaktadır. Bu rastlantı olamaz. Tiyatrolar turnelere, festivallere katılır, ben de tiyatroda görev yaptım herkes gibi gösterilerde bulundum. Kültür sanat dünyasının üyesi olarak her çalışan gibi emeğimi aldım. Söz edilen rakamlar asla doğru değildir. Sayın Tunç Soyer maalesef süreci açıklamayarak kuşku yarattı. Şu anda TV Kadıköy çalışanıyım görevimi sürdürüyorum. Yazarlık, TV programcılığı, atölye çalışması, tiyatro dışında faaliyetim yoktur. Geçen hafta yapılan gözaltının da rastlantı olduğuna inanmak istiyorum. Medyada arkadaşlara çağrımdır; herkes mal varlığını açıklasın." TÜRKYILMAZ’DAN AÇIKLAMA Haberler ardından kişisel Twitter hesabınan açıklama yapan CHP’li Mudanya Belediye Başkanı Hayri Türkyılmaz da, “Yazar Enver Aysever ile Mudanya Akademi bünyesinde yazı atölyesi çalışması yasal telif hakkı ödenerek gerçekleştirilmiştir. Belediyemizin tüm ödeme kalemleri müfettişlerce denetlenmektedir. Yazarlarımızla telif hakları ödenerek ortak kültür sanat faaliyetlerimiz sürecektir” dedi. Yazar @enveraysevera ile Mudanya Akademi bünyesinde yazı atölyesi çalışması yasal telif hakkı ödenerek gerçekleştirilmiştir. Belediyemizin tüm ödeme kalemleri müfettişlerce denetlenmektedir. Yazarlarımızla telif hakları ödenerek ortak kültür sanat faaliyetlerimiz sürecektir. 27 Mart Dünya Tiyatro Günü'nde DasDas'tan okuma tiyatrosu
Edebiyatçı, çevirmen ve eğitimci Dr. Monika Carbe yaşamını yitirdi
BirGün FRANKFURT Türk edebiyatının Almanca’ya aktarılmasına büyük katkıları olan Dr. Monika Carbe Frankfurt’ta yaşamını yitirdi. 70’li yıllardan itibaren Frankfurt Halk Eğitim Merkezi’nde (Volkhochschule) yetişkinlerin okul sonrası eğitimi alanında uzman olarak çalışan, Türkiye kökenli göçmenlere yönelik eğitim projelerinin geliştirilmesi ve uygulanmasında büyük emeği olan Dr. Carbe, bu çalışmalarına paralel olarak yazar, çevirmen ve eleştirmen olarak edebiyat dünyasında yerini almıştı. 80’li yılların sonlarından itibaren Türkçe’den Almanca’ya edebi eserler çevirmeye başlayan Dr. Carbe, ayrıca gazete ve dergilerde çağdaş Türk yazarları ve eserlerini konu alan çok sayıda araştırma yazısı ve eleştiriye de imzasını attı. Bu arada Almanya’da gelişen göçmen edebiyatını yakından takip eden ve destekleyen Dr. Carbe’nin eserlerini Almanca’ya kazandırdığı yazarlar arasında Sait Faik Abasıyanık, Nedim Gürsel de yer alıyor. Monika Carbe, Frankfurt ve çevresinde yaşayan Türkiye kökenli göçmenler ve Almanlar tarafından 1993 yılında kurulan Hessen Türk Toplumu’nun (TG-Hessen) kurucuları arasında yer alıyordu. Geçtiğimiz hafta yaşamını yitiren Dr. Carbe’yle ilgili olarak TG-Hessen’den yapılan açıklamada şöyle denildi: “Değerli insan, Hessen Türk Toplumu’nun kurucu üyesi, Türk edebiyat dünyasından birçok eseri Almanca’ya çevirerek Türk-Alman ilişkilerine ve dostluğuna büyük hizmetler vermiş sevgili Dr. Monika Carbe’yi kaybetmenin büyük üzüntüsünü yaşamaktayız. Sevgi dolu yüreğin, ülke sınırları tanımayan vicdanın ve elinden düşürmediğin kaleminden çıkan yazılarınla hep bizimle olacaksın. Seni unutmayacağız. Ruhun şad olsun.” 1945 yılında dünyaya gelen Dr. Carbe, Marburg Üniversitesi’nde Alman ve Hind dili ve edebiyatıyla, felsefe öğrenimini, ünlü Alman yazar Thomas Mann üzerine doktorayla tamamladı. 1971 yılında bu yana Frankfurt’ta yaşayan eğitimci, yazar ve çevirmen Dr. Carbe, bir çocuk annesiydi. Vefatının ardından yapılan sosyal medya paylaşımlarında Dr. Carbe’nin Almanya’daki Türkiye kökenli göçmenlere ve Türk edebiyatına, Türk-Alman dostluğuna katkıları vurgulandı Eğitimci olarak çalıştığı yıllarda aralarında yüzlerce Türkiye kökenli göçmenin de bulunduğu insana Almanca dil kursu veren Dr. Carbe’nin Almanya genelinde organize edilen iki dilli Türkçe-Almanca okuma günleriyle, kültürler arasında köprüler kurulmasına büyük katkılarda bulunduğu dile getirildi. Bir yanından kanayan resimler
İbrahim Karaoğlu Sihirli eski zaman aynalarının içinden; en masum gülüşlerimizin, şaşkınlıklarımızın, heyecanlarımızın parladığı yerde; devlere, cücelere, huysuz görüntülere dönüşen suretlerimize bakıp, ne çok anlamlar bulurduk. Hatta içimizden, ruhumuzdan çıkıyor sanırdık o suretleri. Büyüdükçe unuttuk. İçbükey, dışbükey aynalar düzleşti sanki, uzaklarda kaldı çocukluk mevsimlerimiz; lunaparkların sihirli aynalarında. O aynalardaki masumiyetimiz meğerse en güzel armağanıymış yaşamın... Galeri Soyut’ta, ressam Ercan Ayçiçek’in “Havsala” adlı sergisinde, rüya gibi görme biçimleriyle; çocukluktan bugüne, hayatımızın eğilip bükülen, düzleşen, dalgalı zamanlarından; sevinçleri, kederleri, korkuları, dalgınlıkları, yanılgıları, iletişimsizlikleri, mağrurluğu, alçakgönüllülüğü, kendi aynasından, kendi imgelemlerine dönüştürerek sunduğu resimlerin içinde gezdim. Her biri başka bir rüyaya açılan resimlerin... Dünün, şimdinin, yarının sihirli aynaları gibi tuvalleri. Belleğimdeki Didem Madak şiirleri, resimlerdeki figürlerin arasında fısıltılarla dolanıp durdu gezerken. “Ben çekildiğim her fotoğrafta/ Defolu kelebek gibi çıkarım” dizeleri dokundu resimlere. “İki kendim varmış... Biri benmişin biri mutsuz... Ben ölürsem mutsuza iyi bak” diyen şair ile ressamın, nasıl da bir bedendeki farklı ben’ler üzerinden; unutuluşlardan, anımsamalardan, uzaklardan, yakınlardan, inceliklerden, kaygılardan, yalnızlıklardan, boşluklardan, doluluklardan, renkli ya da solgun ömürlerden biriktirdiklerinin buluşmasını gördüm. Belki de avundum öyle...  BAŞI SONU OLMAYAN ÖYKÜLER  Aslında, her izleyicinin bir ikizi var sanki figürlerin içinde ya da “öteki ben”i. Başı ve sonu olmayan açık uçlu öyküler, unutulmuşluğu yaşayanların sesleriyle dolu. Her biri kendi girdabının içinde; varoluşlarının değişik evrelerindeki benlik döngüleriyle, benliğimizdeki ikiliklerle...  Karşıtların birbirini bütünleyiciliği üzerinden bir kurguyla; düş ve gerçek, özgecilik ve bencillik, içlerimiz ve dışlarımız, vicdanımız ve merhametsizliğimiz, ıstıraplarımız ve sevinçlerimiz, karanlığımız ve aydınlığımız, mutluluğumuz ve mutsuzluğumuz, masumiyetimiz ve kirliliğimizi sorgulayarak, yanılsamaların ruhsal iklimleriyle oluşturmuş anlamını Ercan Ayçiçek’in yapıtları.  Herkesin olabilecek hayatların, rüyaların; resmin diliyle, ötekilerle buluşması. İzleyicinin, içinde kendisini bir başkası olarak gördüğü resimler. Ve bir yerinde kırmızı bir mühür gibi lekeler var içlerinde. Bir yerinde ince bir sızı, bir yerinden incecik kanıyor... Ercan Ayçiçek’in resimleriyle ilk karşılaşmamdan bugüne kadar on yılı aşkın bir zaman geçti. Merakla izledim sanat serüvenini. Her bir sergisini ve farklı konseptler üzerinden oluşturduğu yapıtlarını sevdim hep. Ve son sergisi “Havsala”nın içinde dolanırken, Edward Hopper’ın “Her sanatçının son dönem yapıtlarının tohumları ilk çalışmalarının içinde gizlidir” söylemini anımsadım. Yolunuz Çankaya’ya düşerse, gezin “Havsala” sergisini. Kendinizi de arayın resimlerin içinde. 7 Nisan akşamına kadar Soyut Galeri’de sürüyor sergi. Soğuk mevsimin başlangıcına değil bahara inanalım!
Ferit Edgü’nün kurucusu olduğu Ada Yayınları’ndan çıkan, Furuğ’un “Sonsuz Günbatımı”nı elime aldığımda henüz lise öğrencisiydim. Onat Kutlar, kitabın önsözünde, İran’ın kara kaşlı, kara gözlü, cesur şair kadınına dair anlatımına, “Güzel bir zamandı!” diye başlıyordu. Göksu’da bir sandalda dostu Celal Hosrovşahi ile birlikte salınıyor, mor salkımlar arasında birbirlerine şiirler okuyorlardı. Konuşmalarının dönüp dolaşıp geldiği yer ise Türkiye ve İran’ın karanlık sürprizlerle dolu, hukukun neredeyse bir labirent haline dönüştüğü dik yokuşlarıydı. Ruhları isyanla doluyor, sonra tekrar Furuğ’un dizelerinde soluklanıyorlardı. Yazılanlara, İran’a buz gibi soğuk hava estiren Şah döneminin karanlık zindanları, Humeyni’nin ayak sesleri, milislerin öldürdüğü aydınların ardından dökülen gizli gözyaşları sinmişti. Bu karmaşanın ortasında otuzlu yaşlarında hayatını kaybeden bir şair kadının İsfahan çinileri gibi ince, narin aşklarından kalan acıyı demliyorlardı. Onun şiirlerini konuşurken Celal’in gözleri yaşarıyordu. Aşıktı Celal. Hem de deli divane… Furuğ’a… Çok sonra Celal Hosrovşahi’nin “Furuğ’un Ölümü” kitabındaki öyküleri okurken sürekli aklımın bir köşesinde o gözyaşları vardı. Tahran’ın göbeğinde, en işlek caddesinde, araba kazasında bir kuş gibi ölmüştü Furuğ. Otuz üç yaşındaydı. O kadar gençti ki, bu kabul edilemez kaybın düzenlenmiş bir kaza olduğuna dair fısıltı gazetesi devreye girmişti bile. Dahası defin işlemi iki gün bekletilmiş, mollalar cenaze namazı kılınmasına engel olmaya çalışmışlardı. Yaşadığı aşklar ve bu aşkların şiirlerine sokulması Furuğ’u göz önünde bir isim yapmıştı. Hemen hemen bütün yazdıklarına kadınlığının usul sesi siniyor, gizil bir başkaldırı muazzam bir ahenkle hayat buluyordu. Ama onu yalnızca şiir ve beden ilişkisi üzerinden ele almak büyük haksızlıktı. Yine de sinemacı İbrahim Gülistan’a karşı yazdığı şiir ataerkilliğe, toplumun tabularına, bir kadının özgürleşmesine yönelik devasa bir adımdı: “Günah işledim lezzet dolu bir günah/ titreyen esrik bir tenin yanında…” Onun şiire başladığı dönemde edebiyat üzerinden ilerleyen tartışmalar, âdeta siyasal bir arenaya dönüşmüştü. İran’da Nima’dan başlayarak serbest nazımla şiir yazma düşüncesi yepyeni bakış açısı kazandırmıştı, ama şiirin Farslara özgü özel bir biçimle yazılmasını savunan gerici kesim onlara ağır suçlamalar yöneltiyordu. Bu durumda Furuğ’a da bir şiirinin sonunda işte bu kesime sinkaflı bir küfür etmek düşüyordu. Artık şiirleri elden ele dolaşıyor, özellikle Şah döneminin zülumlerine, yeryüzünde yaşanan tüm haksızlıklara karşı yönettiği “Soğuk Bir Mevsimin Başlangıcına İnanalım” dizeleri, İran’ın daha sonraki yılları gözönüne alındığında, bir şair önsezisi olarak düşünülüyordu: “Bozgununa inanalım hayalgücü bahçelerinin/Terkedilmiş, düşmüş oraklara/Ve tutsak tohumlara/Bak nasıl kar yağıyor!” *** Edip Cansever’in dizesine yakışıyor şimdi halimiz. “Dağılmış Pazar yerlerine benziyor memleket”… Hayatlarımız kadın cinayetlerinin ortasında hırpalanıp duruyor. Her gün “Son Yirmi Dört Saatte Öldürülen Kadınlar” haberleri gerçekliğin gözü kör olası kanlı elbisesini üzerimize giydiriyor. Tekmeci, taklacı adamlar gözyaşlarımızı kalbimize akıtıyor. İstanbul Sözleşmesi iptal ediliyor. Yetmiyor. “Daha… daha…” çığlıkları sarıyor dört bir yanı. Ama sonunda kadınlar kazanacak. El ele tutuşacak. Birbirinin yarasını saracaklar. Kurşuna pansuman, morarmış göze merhem, kilitlenmiş nice kapıya anahtar olacaklar. Küfre karşı gül, onca laf ebesi ağıza su katılmamış cevap olacaklar. Karanlığa karşı ilk ışık olacaklar. Hastane yatağında yoldaş olacaklar. Seruma katılmış can olacaklar. Sakatlanan bacağa koltuk değneği, kesilen boğaza dikiş olacaklar. Onca gözyaşına kardeş şefkati, yürek yarasına tuz olacaklar. *** Ve Furuğ’un dizeleri yol gösterecek bize. “Soğuk Bir Mevsimin Başlangıcına” değil, bahara inanacağız. Ama onun dünyanın en güzel dizelerini yazdıran direnişini hiç unutmayacağız. Sanatçı Suavi, koronavirüse yakalandı
Ferhan Şensoy'dan 'Ülkenin en büyük derdi nedir?' sorusuna yanıt: "Ayıptır söylemesi, ülkeyi yönetenler!"
Usta sanatçı Ferhan Şensoy, pandemide sanatçıların yaşadıklarına değindi, muhalif sanatçıların hedef alınmasına tepki gösterdi. Cumhuriyet'ten Öznur Oğraş Çolak'a konuşan usta sanatçı, sanatçılara yönelik baskıya ilişkin, "Ben Ayfer Feray Tiyatrosu’ndayken Beyoğlu’nda İstiklal Caddesi üstünde kırk tiyatro vardı. Şimdi sadece Ortaoyuncular var Ses-1885’te. Geçmişte de tiyatro ve genel anlamda sanat birçok baskıyla, sansürle karşılaştı. Benim tiyatrom yakıldı, gece bekçisi hayatını kaybetti. O an orada bulunmaktan başka kabahati yoktu. Korkunç bir şeydi. Yine de işlerin hiçbir dönem bu kadar pespayeleştiğini görmedim. Metin Akpınar’ı gözaltına almak nedir? Müjdat Gezen’i sorgulamak nedir? Bu çaresizliktir, korkudur! Ayıptan da öte ayıptır!" ifadelerini kullandı. "MUHALEFETİN HER TÜRLÜSÜNDEN KORKUYORLAR" "Neden bu kadar sanattan korkuyorlar?" sorusuna Şensoy, şu yanıtı verdi: "Korkmamaları için somut bir sebep yok. Sanatçı muhalif olur. Bunu daha önce de söylemiştim; benim dünya görüşümde yandaş sanatçı diye bir kavram olamaz. Ferhangi Şeyler’de sataşmadığım lider yok. Oto-sansür sevmem, sahnede dilimin kemiği yoktur. Yıllarca Özal’a demediğimi bırakmadım. Demirel’e, Deniz Baykal’a... Birçoğu gelip oyun izlediler, gülerek ayrıldılar. Erdal İnönü gizli gizli bilet alıp izlerdi, 500 koruması falan yoktu. İnsanın gelişmişlik düzeyini gösteren önemli unsurlardan biri de kendisiyle ilgili şakalara, eleştirilere karşı tavrıdır. Biz, bugün aşağılık kompleksiyle boğuşan siyasilerle uğraşıyoruz. Muhalefetin her türlüsünden korkuyorlar, muhalif izleyicimiz de buna dahil." Şensoy, "Bu pandemi sürecinde devletin sanata ve sanatçıya yeterli desteği verdiğini düşünüyor musunuz?" sorusuna, "Devlet yardımından muaf bir tiyatroyuz biz. Devletin gıdım yardımına gerek yok. İzleyicimiz yalnız bırakmaz bizi" cevabını verdi. "Türkiye’nin koronavirüs dışında en büyük derdi nedir?" şeklindeki soruya usta sanatçı, "Ayıptır söylemesi, ülkeyi yönetenler!" dedi. ‘Söz’ün değeri...
Bireyselleşmiş toplumda, siyasetin anlamı ve önemi de değişmiş mi oluyor? Hayatımızla ilgili önemli kararlar alınıyor ama bu kararlar alınırken kimsenin fikri önemsenmiyor, doğru düzgün tartışılmıyor bile. Tek tek bireyler kendi korkularıyla baş başa bırakılmış durumda. Örneğin İstanbul Sözleşmesi, ciddi ve kararlı kadın örgütlerinin muhalefetine rağmen iptal edildi. Kadınlarla ilgili hayati öneme sahip böylesi bir sözleşmeyi iptal ederken kadınların ne düşündüğü umursanmamış oldu. Kendisiyle yapılan söyleşiden oluşan ‘Nasıl Bir Zamanda Yaşıyoruz?’ adlı kitapta Ranciere, “Bir düşünce için en büyük bahtsızlık, ona hiçbir şeyin direnmemesidir” diyordu. Bugün bir direnme var, ama bu direnme yok sayılarak kararlar alınıyor ve farklı fikirleri olanlarda bir umutsuzluğun kökleşmesi amaçlanıyor, siyaseti bitiren bir umutsuzluğun... Bazı kararlar alınsın ve kimse direnmesin anlayışı, aynı zamanda o kararları alanlara da zarar veriyor. Bireyselleşmiş toplumda siyaset, eskiden olduğu gibi “Size öğretecek bir şeyim var, dediklerimi yaparsanız gelecek güzel günler bizi bekliyor” gibi bir yaklaşımla yapılamıyor artık. Yaşanan hayal kırıklıkları ve değişen toplumsal dinamikler ve yeni bireyselleşme tezahürleri, böylesi politikaların inanırlığını azalttı. Bugün umut veren yaklaşımlardan ya da her şeyin daha da kötüye gittiğini iddia eden felaket tellallığından ziyade, yaşananları yorumlayan fikirler, çok daha anlamlı... Ranciere, şöyle diyor söyleşinin bir yerinde: “Size öğretecek hiçbir şeyim olmadığını öğretmek zorundayım; ben dinleyicilerim için buna bir şey daha ekliyorum: Ne istediklerini ve neticede benim sözlerimin kendileri için hangi anlama bürünebileceğini bilmek onlara düşüyor. Bazı insanlar bu sözlerden hoşlanmıyor. Bu yüzden beni okumaktan ya da dinlemekten geri duruyorlar. Söylediklerimden hoşlananlar da var, örneğin bana düzenli olarak sözlerimin kendilerine umut verdiğini söyleyen bir kitleden bahsedilebilir, oysa benim onlara özel bir gelecek perspektifi açmış olma gibi bir duygum yok. Onlara umut veren şey, esasında, ne yapılması gerektiğini söyleyen ve dediklerini yapma-dığımız ve yapamadığımız için her şeyin kötüye gideceğini anlatan mantıkların yanı başında, onlardan ayrı üretilen sözler.” İKNA PSİKOTERAPİDE ETKİSİZDİR Ranciere’in sözleri, aslında benzer bir mantığın psikoterapide de geçerli olduğunu anımsatıyor. Psikoterapide umut, kişiye yapılan telkinle, o kişiye verilecek görevler ya da ödevlerle değil, birlikte yorumlama ve anlamlandırmayla gerçekleşir. Telkin ya da ikna, psikoterapide etkisizdir, hatta zarar da verir. Kişisel gelişim endüstrisi, ikna, telkin ve daha iyi yaşamayı öğretmeyi amaçlayan tekniklere başvursa da, sadece kısa süreli bir etki yaratır, çünkü sahte kendilik yaratma teşebbüsünden öteye geçemez. Bireyselleşmiş bir toplumda, ‘söz’ün, söz söylemenin ağırlığı ve öneminin yeniden kazanılması gerekiyor, hakikat sonrası diye tarif edilen bu çağda, söz eski önemini kaybetti çünkü. ‘Söz’e gücünü verecek olan şeyse, Ranciere’in altını çizdiği gibi, meşruluğu ve etkililiği hakkında yalan söylemeyi bırakan, dinleyen ya da okuyan kişilerin hoşuna gitmek için tavizler vermeyen, “başka vahaların yanı başında bir vaha ya da başka adalardan ayrı bir ada olma statüsünü kabul eden” sözdür. Bu vahalar ya da adalar arasında her zaman gidilecek yollar bulunabilir. Bu ‘muğlak’ zamanlarda, bizim ‘söz’e verdiğimiz değer, gelecek günlerimizi şekillendirecek. SİYASET ‘SÖZ’ÜN GELECEĞİNE BAĞLI ‘Söz’ önemini kaybettiğinde, Bauman’ın dile getirdiği gibi nesneler ve beden kalır geriye. Bugün gittikçe artan hipokondriyak şikâyetler, yeme bozuklukları, estetik cerrahiye başvuranlardaki artış ve bedenle ilgili daha pek çok mesele, yaşanılan anlam krizine dair bize bir şey söylüyor. Bauman, yıllar evvel, bugün yaşanan salgını öngörmüş gibi şöyle yazmıştı ‘Bireyselleşmiş Toplum’da: “Beden, (...) sinsice hareket eden düşmanlarca kuşatılmış bir kaledir. Bedenin günlük olarak savunulması gerekir ve beden ile düşman ‘dış dünya’ arasındaki trafik tamamen engellenemeyeceği için (iştahsızlık hastalığına, öğünlerimizin miktarında meydana gelen o hastalığa yakalanmış insanlar bunu ciddi biçimde deneseler de) bütün giriş noktaları, bedensel delikler, yakından ve dikkatle korunmalıdır. Yediğimiz, içtiğimiz, soluduğumuz ya da tenimize temasına izin verdiğimiz her şey yarın, öldürücülüğü henüz açığa çıkarılmamış bir zehir olarak ortaya çıkabilir. Beden bir zevk aracıdır ve dünyadaki cazip şeylerle beslenmelidir; ama beden aynı zamanda sahip olunanların en değerlisidir ve bu yüzden onu zayıf düşürmek ve sonunda yok etmek için sinsice uğraşan dünyaya karşı ne pahasına olursa olsun savunulmalıdır. Bariz biçimde bağdaşmaz bu iki kaygının gerektirdiği eylemler arasındaki çaresiz çelişki, tükenmez bir endişe kaynağı oluşturmaktadır; bunun çağımızın en yaygın ve tipik nevrozlarının başlıca sebebi olduğunu öne sürüyorum.” ‘Söz’ önemini kaybettiğinde, geriye sadece sahip olunan nesneler, bedensel hayat ve ölüm korkusu kalır. Siyaset ve hayat, ‘söz’ün geleceğine bağlı... 25 Grammy’li Chick Corea
Grammy ödül törenleri pek renkli-resimli, gösterişli olur. Cazla arası iyi olan bizler de (yanlış anlaşılmasın, rock da severiz) süperstarların yarattığı heyecan inişe geçince kendi kendimize sevinir, cazcılarımızdan kimlerin ödül aldığına, kimlerin parladığına bakarız. CHICK’E 2 GRAMMY DAHA Bu gecikmiş sevinç çığlıklarının epeycesini de Chick Corea için atmışızdır. Cazın bu efsanevi piyanisti/bestecisi bu yıl 9 Şubat’ta 79 yaşında öldüğünde bir gazetede resminin hemen yanında birtakım rakamlar yazılıydı: Grammy 23 Adaylık 65’inci Chick, 63’üncü Grammy Ödülleri’nde de iki dalda adaydı: “All Blues” ile en iyi doğaçlama caz solosu, “Trilogy 2” ile en iyi enstrümental caz albümü. İkincisi ile ödülü aldılar. Böylece 2014’te, 57’inci Grammy Töreni’nde onlara gene en iyi enstrümental caz albümünde ödül getiren “Trilogy”yi de yalnız bırakmamış oldular. Piyanoda Chick Corea’ya her iki albümde de kontrbasta Christian McBride, davulda da Brian Blade eşlik ediyordu. Hatta 14 Mart’taki törenin ardından McBride Facebook’taki sayfasında Corea’nın, kendisinin ve Blade’in gülen bir fotoğraflarının altına “’Biz’ bu Grammy’yi aldık gibisinden bir şeyler söyleyebilirdim,” diye yazmıştı. “Ama gerçek şu ki bizim asıl kazandığımız, Chick Corea ile bu üçlüde 10 yılı aşkın süre çalışma fırsatı bulmaktır.” Chick onları, bunun “Chick Corea Üçlüsü” değil de, eşit müzisyenlerden oluşan bir kooperatif olduğuna ikna etmek için kendini paralamış. “Brian ve ben bunun için onu sonsuza dek seveceğiz. Çünkü o bir devdi.” Chick Corea onlardan üçlü için yeni parçalar bestelemelerini istemiş. “Tarihteki en büyük besteci ve grup liderlerinden biri senden beste yapmanı isteyince, tırnaklarını kemirmeye başlıyorsun. ‘Ahhh, yaa, tabiii Chick’ dedik.” McBride, Chick’in evreninde oldukları için hayatlarının zenginleştiğini söylüyor. Grammy ile de iftihar ediyorlarmış elbette. Liderleri koleksiyonuna “All Blues” ile en iyi doğaçlama caz solosunda da bir ekleme yaptı. CAZCILAR ARASINDA BİRİNCİ Armando Anthony "Chick" Corea ölümünden sonra bu yılkilerle birlikte 25 Grammy kazanmış oldu. Cazcılar arasında birinci. Quincy Jones ondan çok ödül almıştı gerçi ama sadece 3’ü caz kategorisindeydi, Corea’nınkilerin ise 18’i o kategoriye giriyordu. Onun kadar ya da daha fazla Grammy alan 7 kişi var: klasik şef Georg Solti (31), yapımcı Quincy Jones (28), country ve bluegrass sanatçısı Alison Krauss (27), klasik şefler Pierre Boulez (26) ve Vladimir Horowitz (25), film müziği bestecisi John Williams (25) ve süperstar Beyoncé (24). Corea’nın özelliği ise ödüllerini zor yoldan biriktirmiş olmasında: Her seferinde 1 ya da 2 tane. Yılda iki Grammy’den fazlasını kazanmadı hiç. Bir öncekini Chick Corea & the Spanish Heart Band olarak “Antidote” (2019) ile almışlardı. Quincy Jones’un aksine, Akademi ona Yaşam Boyu Başarı ödülü de vermedi. Ama öldükten sonra verilebiliyor. Yani Grammy’leri sonunda 26 tane olabilir. Ödül her şey midir? Yoo, değildir. Ama bir de cazda kontrbasın ve davulun belki de en iyileri olan McBride ile Blade’in sevgi ve hayranlıkları var; büyük cazcılarla yaptığı albümler var ki daima kendini geriye çekip meslektaşlarına yer açmayı bilmesi (örnek: sırf bu yüzden Corea hayranlarını üzen Gary Burton konseri); vibrafonist Burton ve piyanist Herbie Hancock’la unutulmaz doğaçlama düo serisi; gençlere daima kol-kanat germesi (örnek: Gonzalo Rubalcaba konseri); öncülüğü var (1970’lerin caz-rock füzyonu). Latin, rock ve klasikten de elini çekmedi hiç, ancak kendini belki de zamana meydan okuyan, bas ve davulla üçlü caz formatında en rahat hissediyordu. Gençliğinde Cab Calloway, Stan Getz ve Sarah Vaughan gibi devlerle çalışmış olsa da başkasının grubundaki en unutulmaz çalışması Miles Davis’in yetenekli genç müzisyenlerden oluşan grubu ile kaydettiği, cazın sound’unu yeniden tanımlayan Bitches Brew’dur. Kaydettikleri elimizde, evet ama sahnedeki varlığını çok özleyeceğiz. Manifesto sahneye çıkıyor: Çevirim içi bir hayalet dolaşıyor...
Oyun Sandalı yeni oyunu ile dünya prömiyeri yapıyor. Manifesto adıyla gösterime girecek olan oyun, 21 Nisan 2021 Saat:21.00’de Moda Sahnesi’nde sahneden naklen yayınla seyirciyle dijital ortamda buluşacak. Oyunun tanıtım metni şöyle: "Marx ve Engels’in dünyayı sarsan eseri Komünist Manifesto tarihte ilk kez tiyatro sahnesinde. Dünyada neredeyse her dile çevrilen, basımı ve dağıtımı yüzlerce kez yasaklanan, onlarca kez toplatılan bu kitap bizce hala güncelliğini koruyor. Yazıldığı yüzyıldan bu yana tarihin akışı içerisinde çok büyük toplumsal değişiklikler olsa da, metnin temel tartışması olan “ezenler” ve “ezilenler” arasındaki kavga sürüyor. Birileri hiçbir zaman tüketemeyeceği servetlere sahip olurken, dünyada yeterince beslenemeyen, temel insani ihtiyaçlarına ulaşamayan, okul yüzü dahi göremeyen yüz milyonlarca insan yaşıyor. Dünyamız şirketlerin para kazanma hırsı yüzünden can çekişiyor. Kadınların eşitlik mücadelesindeki kazanımları birer ikişer ellerinden alınmaya çalışılıyor. Çocuk işçilik gün geçtikçe artıyor. Emekçiler emeklilik haklarını dahi kaybediyor. Daha saymakla bitmeyecek yüzlerce çarpıklık... İnsanlık ve yaşam bu sömürüyü hak etmiyor. Kapitalizmin dünyayı bir felakete doğru sürüklediğini daha 18. Yüzyılın ortalarında gören iki büyük düşünürün bu “uyaran” eserini, çevre felaketlerinin eşiğinde yaşayan 21. Yüzyılın insanlarıyla tiyatronun olanaklarını kullanarak buluşturmak istedik. Felaketin eşiğindeyken Marx’ın şu sözü hâlâ çok kıymetli, “Filozoflar şimdiye dek dünyayı çeşitli şekillerde yorumlamışlardır; oysa asıl mesele dünyayı değiştirmektir.” Yazan: K.Marx, F. Engels Çeviren: G. Doğan Görsev Uyarlayan ve Yöneten: Harun Güzeloğlu Oynayan: Cansu Fırıncı Metin Danışmanı: Aydemir Güler Müzik: Dengin Ceyhan Koreografi: Gülgün Nural Kostüm: Nazan Celebci (ZeZe) Işık Tasarım: Yüksel Aymaz Görsel Tasarım: Orçun Kaya Sahne Tasarım: Harun Güzeloğlu Yönetmen Asistanı: Şilan Ecem Gül Biletlere modasahnesi.com adresinden ulaşılabiliyor Dünya Tiyatrolar Günü bildirisi Akpınar ve Gezen’den: İnsanı insan yapan bilimdir, sanattır, tiyatrodur
Her yıl 27 Mart’ta kutlanan Dünya Tiyatro Günü ulusal bildirisi, bu yıl Müjdat Gezen ve Metin Akpınar tarafından kaleme alındı. Bu yılki ulusal bildiriyi iki usta ismin yazmasını ITI Üniversiteler Türkiye Temsilcisi Bilkent Üniversitesi Bölüm Başkanı Jason Hale ve ITI Türkiye Temsilciliği Yönetim Kurulu üyeleri Ayşe Emel Mesci, Turan Oflazoğlu, Engin Uludağ ve Savaş Aykılıç kararlaştırdı. Dünya Tiyatro Günü uluslararası bildirisini ise İngiliz tiyatro, sinema ve televizyon oyuncusu Helen Mirren yazdı. Gezen ve Akpınar tarafından kaleme alınan bildiride, “Biz bize benzeyen insanlarla üç yüz elli bin yıldır yeryüzündeyiz. Ancak insanı insan yapan, Bilimdir, Sanattır, Tiyatrodur.Ana malzemesi insan olan bu meslekte, iyi insandan iyi yazar, iyi yönetmen, iyi oyuncu çıkartmak daha kolaydır” ifadelerine yer verildi. Müjdat Gezen ve Metin Akpınar’ın 27 Mart Dünya Tiyatro Günü mesajının tamamı şöyle: “27 Mart Dünya Tiyatro Günü sanat emekçilerine, sanatseverlere kutlu olsun. Dionysos şenlikleriyle başlayıp gelişen tiyatro, asırlardır varlığını sürdürüyor. Merkezinde insan olan bu sanat, insan var olduğu sürece yaşayacak. Edebiyatın en içten bölümlerinden biri olan Tiyatro Edebiyatı’nda, oyun yazarlarına çok gereksinim var. Onlarsız olmaz. Tıpkı seyirci olmadan tiyatro olmayacağı gibi… Oyuncu – Seyirci – Oyun Yazarı. Biz bize benzeyen insanlarla üç yüz elli bin yıldır yeryüzündeyiz. Ancak insanı insan yapan, Bilimdir, Sanattır, Tiyatrodur. Ana malzemesi insan olan bu meslekte, iyi insandan iyi yazar, iyi yönetmen, iyi oyuncu çıkartmak daha kolaydır. ‘TİYATRO İNSANLA YAPILIR, İNSANCA YAPILIR’ Biz değerler sıralamasında, genelde sanatı en üst sıraya koyarız. Özelde tiyatroyu, sanata en yakın düzeyde düşünüyoruz. Çağımızda; üreme içgüdüsü, beslenme içgüdüsü tatmin olduğunda mutlu olanlara başka popülasyonlara verilen adı veriyoruz. Ancak üreme, beslenme açlıklarından başka açlıklar duyanlara, onları üretip onları tükettiğinde mutlu olanlara insan diyoruz. Bilgi iletişim çağı ne kadar gelişirse gelişsin, algoritmalar, yapay zekâlar nereye ulaşırsa ulaşsın, Tiyatro insanla yapılır, insanca yapılır, insanlar için yapılır… Tiyatro insanlığın vazgeçilmezidir. insansız tiyatro, tiyatrosuz insan olmaz.” ‘Ve güzelim tiyatro kültürü biz insanlar burada olduğumuz sürece yaşamaya devam edecek’ ULUSLARARASI BİLDİRİYİ MİRREN KALEME ALDI 27 Mart Dünya Tiyatro Günü uluslararası bildirisini bu yıl Helen Mirren kaleme aldı. Mirren'ın mesajını Eylül Deniz Doğanay Türkçeleştirdi. Dünya Tiyatrolar Günü Uluslararası mesajı şöyle: “Geride bıraktığımız dönem canlı performans dünyası için çok zor geçti; birçok sanatçı, teknisyen ve zanaatkâr zaten belirsizliklerle dolu bu meslekte hayatlarını güçlükle idame ettirebildiler. Belki de sektörün içinde barındırdığı bu daimi belirsizlik, onları pandemi sürecini daha akılcı ve cesur bir biçimde atlatmaya hazırlamıştı. Hayal güçlerini günün koşullarına uydurarak, tabii ki büyük ölçüde internet sayesinde, yenilikçi, keyifli ve dinamik etkileşim yolları buldular bile. İnsanlar dünya üzerinde var oldukları günden beri birbirlerine hikâyeler anlattılar. Ve güzelim tiyatro kültürü biz insanlar burada olduğumuz sürece yaşamaya devam edecek. Yazarların, tasarımcıların, dansçıların, ses sanatçılarının, oyuncuların, müzisyenlerin, yönetmenlerin yaratma güdüsü asla bastırılamayacak ve çok yakın bir gelecekte yeni bir enerjiyle, hepimizin paylaştığı bu dünyaya dair yeni bir anlayışla yine meyvelerini verecek. Sabırsızlanıyorum!” Dünya Tiyatrolar Günü, 1961 yılında Uluslararası Tiyatro Birliği (ITI) tarafından ilan edilmesinden beri her yıl 27 Mart'ta kutlanıyor. Leyla ile Mecnun hayranlarını heyecanlandıran iddia
Exxen'in kurucusu Acun Ilıcalı, fenomen dizi Leyla ile Mecnun'un yayın haklarını aldı. TV100'den Birsen Altuntaş'ın haberine göre Ilıcalı, yeni bir “remake” yani yeniden yapım projesi için görüşmeler gerçekleştiriyor. Her şeyin planlandığı gibi gitmesi halinde bir televizyon efsanesi olan komedi dizisi Leyla ile Mecnun, yeni bölümleri ile yeniden seyircilerle buluşacak. Altuntaş, konuyla ilgili olarak kişisel Instagram hesabı üzerinden gerçekleştirdiği paylaşımda, “Acun Ilıcalı, Sihirli Annem'in ardından Exxen için bir fenomen diziyi daha yeniden çektirecek. Ilıcalı, şimdi de Leyla ile Mecnun'un haklarını aldı. Geçen aylarda 10. yaşı kutlanan diziyi yine Onur Ünlü çekecek. Dizinin eski ekibiyle görüşmeler başladı. Çekimleri yaz aylarında başlaması planlanıyor” ifadelerine yer verdi. Haber dizinin hayranlarını heyecanlandırdı. Şubat 2011 ile Ocak 2014 tarihleri arasında 3 yıl boyunca TRT ekranlarında seyircilerin karşısına çıkan Leyla ile Mecnun, türünün Türkiye’deki en başarılı örneklerinden biri olarak kabul edilen bir absürt komedi dizisiydi. Konuları ele alış biçimiyle oldukça geniş bir hayran kitlesi oluşturmayı başaran dizi, buna rağmen final bile yapmadan ekranlara veda etmişti. Diren müzisyen yıkılma sakın
Işıl ÇALIŞKAN KORONAVIRÜS pandemisi nedeniyle işsiz kalan müzisyenler aylardır büyük güçlükle yaşamını sürdürmeye çalışıyor. Enstrümanını satanlar, evini kapatıp ailesinin yanına yerleşenler var. Her birinin sıkıntısı ortak: Geçim sıkıntısı ve duygusal buhran. Son iki ayda 5 müzisyenin intiharı elbette soruna acil çözüm bulunması gerektiğini de hatırlattı. Devlet, müzisyenlere bir yılda dört ay boyunca yaptığı biner liralık yardımın dışında bir destek sağlamadı. Ülkede her şey normalleşirken müzisyenlerin akıbetine yönelik bir açıklama bile yapılmıyor. Belirsizlik sürerken durumun vahameti gün geçtikçe artıyor. Müzisyenlerin yaşadığı sıkıntıları ve çözüm yollarını Sosyolog Erkan Saka, MÜYORBİR üyesi Belkıs Akkale, Müzik-Sen Yönetim Kurulu Üyesi Hasan Aldemir, Vergi Uzmanı Ozan Bingöl ve Klinik Psikolog Serap Altekin ile konuştuk. Sözü kendilerine bırakalım…  ERKAN SAKA: SOSYAL DAYANIŞMA HATLARI ZAYIF Pandeminin bazı sektörleri ekonomik açıdan büyümeye götürürken bazılarında ise büyük düşüşe götürdüğünü söyleyen sosyolog Erkan Saka, müzik dünyasının ikinci grupta yer aldığını aktardı. Bu süreçte ekonomik dayanak dışında sosyal dayanışma hatlarının da zayıf olduğunu belirten Saka, görüşlerini şöyle özetledi: “Bu süreç dijital medyadan gelebilecek gelirin çoğu müzisyen için yeterli olmadığını da göstermiş oldu. Müzik çoğu sanat türüne göre daha tanımlanmış, nasıl performans gösterecekleri daha belirli. Ve bu alanda ne yazık ki pandeminin olumsuz etkileri ortaya çıktı. Bunu düzeltmeye yönelik de pek bir şey yapılmadı. Yardım paketi bile sonradan düşünüldü. Ki ne kadar fayda sağladığı da tartışmalı. Müzik, ilk akla gelen sektörlerden sayılmadı.” Müziğin çok içimizde ve gündelik hayatın parçası olmasına rağmen müzisyenlerin haklarını savunabilecek bir yapılanma olmadığını aktaran Saka, “Telif hakları konusunda müzik örgütlerinin ne kadar girişken olduklarını da biliyoruz. Ama müzisyenlerin varlıklarını koruma noktasında pek başarılı olamadılar. Müzisyenler için hem bir tanımlanmışlık hem de aynı zamanda dayanışma yokluğu var” dedi.  HASAN ALDEMİR: MESLEĞİ MÜZİSYENLİK OLANLAR AYRILMALI Müzik-Sen Yönetim Kurulu Üyesi Hasan Aldemir, müzisyenliğin mühendislik, hekimlik gibi bir mesleki tanım içerisinde olmadığını belirterek görüşlerin şöyle aktardı: “Esnaf olup müzisyenlik yapan, doktor olup mühendislik yapan var. Kayıt dışı olduğu için müzisyen intiharlarının sayısını tespit etmek bile mümkün değil. Temel sorun bu aslında. Bu sorunu çözsek belki atılacak adımlarla diğerleri çorap söküğü gibi gelecek ama bu konuda hiçbir eğilim yok. Bizim sendikamıza kayıtlı 3 bin civarında müzisyen var. Müzisyenlerin sorunlarını çözmek için sivil kitle örgütleriyle, Bakanlık nezdinde, siyasi partilerle görüşmeler yaptık. Müzisyenlerin emekli olmasını öngören yasa tasarısı var. Bununla ilgili adımlar atıldı. Ama günün sonunda kayda değer kazanımlar elde edemedik.” Hobi olarak müzisyenlik yapan ile meslek olarak yapılanların birbirinden ayırılması gerektiğini altını çizen Aldemir, “Bu müzisyenlerin alanını kısıtlayan bir durum. Müzisyenliğin bir mesleki tanım olarak kabul edilmesi ve sigortalı bir şekilde çalıştırılması gerekiyor” dedi.  BELKIS AKKALE: MESLEK BİRLİKLERİ FON AYIRMALI Müzisyenlerin günübirlik çalışan insanlar olduğunu hatırlatan MÜYORBİR üyesi sanatçı Belkıs Akkale yaşanan durumu şu sözlerle özetledi: “Kültür Bakanlığı 4 ay bin TL olmak üzere bir destek verdi. Ama o kadar çok açıkları var ki. Sazlarını, evlerindeki eşyaları sattılar. Çok zor durumdalar. Bu durum tabii ki psikolojik sonuçlar da doğurdu. Meslek birliği olarak 2 bin 300’e yakın üyemiz var. Bir yorumcu ne kadar dinleniyorsa hak edişlerini ona göre yatırıyoruz. Biz meslek birliği olarak şimdi yeni bir karar alıyoruz. Üyelerimizle görüşüp belli bir yüzde alıp fon ayıracağız. Zorda kalan müzisyenlerimize dağıtmak için. Ama biz bunu sadece kendi üyelerimiz için yapabiliriz. O kadar çok müzisyen var ki” Müzik insanların her derdine deva bir sanat dalı olduğunu söyleyen Belkıs Akkale, “Ülkemizde maalesef çok fazla değer görmüyoruz. Çok sayıda meslek birliğimiz var. Bunlarla bir toplantı yapıp herkesin kendi bütçesine göre fon ayırması lazım. Ortak bir çözüm üretmeliyiz. Devlet bu süreçte maalesef ki sınıfta kaldı. Dört ay bin lira ile bu sorunlar çözülmez” dedi.  SERAP ALTEKİN: Bizi ayakta tutacak güç dayanışma Klinik psikolog Serap Altekin, müzisyenlerin zor bir dönemden geçtiğini ve ilk adımın dayanışma ve paylaşma olması gerektiğini aktardı. İntiharın sosyolojik, ekonomik ve politik boyutları da olan karmaşık bir mesele olduğunu vurgulayan Altekin, görüşlerini şöyle özetledi: “Müzisyenlerin bu süreçte işsiz kalması, geçimini sağlayamaması, en temel hayat ve mutfak masraflarını karşılayamaması, borçlarını ve faturalarını ödeyememesi, bir yanda aile içi sorunları tetiklerken, diğer yanda sosyal hayattan geri çekilmeyi ve yalnızlaşmayı da beraberinde getirdi… Bütün bunlara ek olarak, en can yakıcı kayıplardan biri de, bu süreçte müzisyenlerin onları ruhen en çok besleyen, adeta kimliklerinin, benliklerinin bir parçası olan sanatsal deneyimden, üretimden ve dışavurumdan mahrum kalmış olmalarıdır. Bu zamanlardaki anlamlı ve faydalı şey, dayanışma ve insan temasıdır; sosyal etkileşim ve paylaşımdır.”  OZAN BİNGÖL: Vergisini ödeyenler gelirden pay almadı Sosyal devletin sadece kâra değil zarara da ortak olmasını gerektiğini aktaran Vergi Uzmanı Ozan Bingöl ise bugüne kadar iğneden ipliğe ekmekten suya her şeye vergi ödeyenlerin gelirden payına düşeni alamadıklarını hatırlattı. Bingöl, şu noktalara dikkat çekti: “IMF’nin raporuna göre ülkemizde pandemi döneminde verilen destek, teşvik ve paketlerin tutarı gayrı safi yurt içi hasılanın yüzde 12,9’u kadar. Ülkemizde en zengin yüzde 20’nin toplam gelirden aldığı pay yüzde 46,3, en yoksul yüzde 20’nin toplam gelirden aldığı pay yüzde 6,2. Aradaki fark 7,5 kat. Gelirin adil dağılması için verginin adil toplanması gerekir. En önemli reform da bu olmalıdır! Salgın boyunca piyanosunu, gitarını, bağlamasını satmak zorunda kalan birçok müzisyen oldu. Oysa sosyal bir devlette olması gereken devletin her zaman kara değil zarara da ortak olmasıdır. Halkın bu yükü tek başına çekmesi mümkün değil bölmek paylaşmak ve böylece azaltmak gerekir.” İzmirli sanatçılar: Yaşasın Ağustos böcekleri
BirGün EGE Covid-19 pandemisi sebebiyle geçtiğimiz yıl Mart ayından beri birçok müzisyen işsiz kaldı. 1 yıldır sanatını icra edemeyen, sahnelere çıkamayan birçok müzisyen ve sanatçı intihar etti. ... İçin Sanat İnisiyatifi ile İzmir Emek ve Demokrasi Güçleri, seslerini duyurmak için Alsancak Türkan Saylan Kültür Merkezi önünde açıklama yaptı. Açıklamayı okuyan müzisyen Mertcan Titiz, pandemi sürecinde yaşadıkları sorunlara değinerek, “Biz de herkes gibi yaşamak ve mesleğimizi yapmak zorundayız. Çalışmak ve üretmek zorundayız. Sanatımızı icra ettiğimiz yerlerin de birçoğu bizim gibi battı. Ne işten çıkarılmamız yasaklandı ne kısa çalışma ödeneği alabildik ne de işsizlik ödeneği. Şanslı olanlarımız bir yardım kolisi içinde birkaç gofret, biraz bisküvi ve meyve suyuna hak kazandık. Hangi kurum gönlünden ne koparsa işte… ederimiz onların gözünde neyse… bazı dostlarımızın hayattan kopmaları manşetlere çıkınca o da.. Daha şanslı olanlarımız bir iki sefere mahsus, o da bir kaç yüz ile bir kaç bin lira arası küçük iyilikler aldılar. Ama bilin ki biz kimseden iyilik istemiyoruz” dedi. “Biz enstrümanını ikinci el mağazasına satmak zorunda kalan müzisyenler, sahnesi kapanmış oyuncular, yönetmenler, oyun yazarları, sahne tasarımcıları, makyözler, ışıkçılar” diyen Titiz, yaşadıkları sorunları ise şöyle sıraladı: “Meslek tanımımız yok. Sosyal güvencemiz yok. Emeklilik, sağlık sigortası, kıdem tazminatı, sözleşme, toplu sözleşme hakkımız yok. İş güvencemiz yok. Lokavttan korkmuyoruz çünkü grev hakkımız bile yok.” HAYATIN HER ALANINDAYIZ Titiz, yaşadıkları sorunlara çözüm bulunmasını isteyerek, “Hayatın her alanında olup bu kadar hiçbir yerde olmamayı kabul etmiyoruz. Sayısı yüz binleri bulan insanların geçindiği bir sektörün emekçileri olan bizler; iyilik değil, sosyal ve ekonomik haklarımızı istiyoruz. Yardım değil, mesleki olarak kendimizi tanımlamak ve tanınmak istiyoruz. Sigorta, sözleşme, iş güvencesi, sosyal güvence istiyoruz” diye konuştu. Sahne hayali ayakta tutuyor
Işıl ÇALIŞKAN isilcaliskan@birgun.net Çoğumuz onu, BaBa ZuLa ile seslendirdiği “Özgür Ruh” şarkısıyla tanımışızdır. Yüzünüzde tebessümle Melike Şahin dediğinizi duyar gibiyim. Elbette bununla sınırlı değil. Şahin solo kariyerinde de Tutuşmuş Beraber, Deli Kan, Geri Ver gibi parçalarla dinleyicinin zihnindeki yerini sağlamlaştırdı. Şimdilerde ise “özgür ruh”unun yansıması niteliğindeki albümüyle yaralara “Merhem” oluyor. Arabesk, pop, rock & roll ve elektronik müzik öğelerinin titizlikle harmanlandığı albüm, dinleyiciyi nostaljinin modern sunumuna şahitlik ediyor. Şahin, 10 şarkılık albümü için, “Kendi şarkılarını yazıp söyleyen, hayatta ve ayakta kalmaktan bahseden vakur bir kadını dinliyorsunuz bu albümde” diyor. Şahin ile albümünü ve müzik serüvenini konuştuk. ► Ve yıllardır üzerinde çalıştığınızı bildiğimiz “Merhem” albümü yayında. Önceki söyleşimizden bildiğim kadarıyla en az üç senesi var sanırım. Ortaya çıkan sonuçtan memnun musunuz? Önceki söyleşimizden de evveli var. Albümdeki birkaç şarkı beş yaşında hatta. Heyecanlı toy bir çocuktum o zamanlar, hemencecik albüm yapmam gerektiğini düşünüyordum. Hatta o dönem beraber çalıştığım prodüktörüm Can Güngör beni durdurmuştu “daha ar-gedeyiz, acele etme” demişti. İyi ki de demiş. Beklediğime, beklediğimize değdi.  BELKİ DERMAN OLURUM DİLEĞİYLE  ► Hangi yaralara “Merhem” olacak bu şarkılar? Esas dinleyicilere deneyimlerini sormak lazım bir süre sonra, albümü sindirdiklerinde. Ben önden ne söylesem yersiz kalır. Bu albümü üretirken geçtiğim duraklar, kendime sorduğum sorular, bazen içimi deşerek bazen de saçımı okşayarak iyileştirdi beni. Bunu rahatlıkla söyleyebilirim. Açmak istediğim odak, yaralarımızdan çok iyileşme ihtimalimiz aslında. Yıllar önce “Tutuşmuş Beraber”de “böyle ufalanma, merhem elindeydi” diyen Melike’den, “bulamadım ilacı sende, merhem elimdeymiş” diyen Melike’ye dönüşümümün hikâyesi gibi. Tüm bu hikâyeyi dinleyenlere de belki derman olurum dileğiyle anlattım. ► "Akdeniz arabesk" diye tanımlıyorsuz müziğinizi. Bunu biraz açar mısınız? “Ne tür müzik yapıyorsun?” sorusu beni hep sıkıntıya düşürmüştür. Hem gereksiz bir soru (çünkü dinlenince anlaşılıyor zaten nasıl bir şey yaptığım) hem de cevaplaması çok güç. Konu ben olunca ne janr üzerinden hareket edebiliyoruz, ne sadece dönem referanslarından, ne coğrafya sentezlerinden… “Akdeniz arabesk” tanımı hemen yardımıma koşuverdi bu noktada. Kendi şarkılarını yazıp söyleyen, hayatta ve ayakta kalmaktan bahseden vakur bir kadını dinliyorsunuz bu albümde. Boyun büken bir arabesk değil, çiğ hiç değil, bir rüzgâr estiriyor kulaklarda ve Akdeniz sularından geliyor bence o rüzgâr. ► Bir dönem Türkiye'nin belli çevreleri tarafından küçümsenen hatta nefretle karşılanan arabesk, fazla 'kadercilik' ve 'ucuzluk' olarak görülüyormuş.. Bir müzik türünün ve dinleyicilerinin bu şekilde kategorize edilmesine cevabınız ne olur? Arabeskte kadercilik, umutsuzluk sık işlenen temalardan. Her janrın ucuz örnekleri var, arabeskin de var. Ben müziği üretirken de dinlerken de kategorilerden uzakta bir yerlerdeyim. Haydi biraz “kaliteli” arabesk yapayım diye çıkmıyorum yola. Tüylerimi diken diken ediyor mu o söz, o yorumculuk önemli olan o bence. Birileri ben arabesk dinliyor ya da söylüyorum diye “Ha ha müziğe bak ucuz arabeskçi!” diye geçiriyorsa içinden, ya da herhangi bir müzik türünü dinleyen/icra eden kişiyi bayağı buluyorsa, bu (o) “iç”in ucuz olduğunu gösterir bana.  ► Bugün tam bir yıldır sahne alamıyorsunuz. Öncelikle bir müzisyen için ne ifade eder bu durum? Çok özledim sahnede olmayı, nasıl anlatırım bilemiyorum. Sahnede oluyoruz gerçi gene online işler olunca ama o sayılmaz. Ben seyircili, maskesiz, dip dibe konserleri özledim. Mikrofonu bırakayım seyirciye ezberden vursunlar Merhem’i, her gün bu hayalle kendimi ayakta tutuyorum. Alkış benim mazotum. Meslekte 10’uncu yılım ve ilk kez sahneye çıkamadan geçti bunca zaman. Albümü sevmişler mi, hangi şarkı favorileri bunu konserde ölçebiliyorduk. Şimdi ancak sosyal medyada yazan yorumlardan çıkarım yapabiliyorum. Arkadaşlarla toplanınca kendimi alkışlattırıyorum kör topal idare ediyoruz delirmeden.  UMUTLU KALMAKTA ZORLANDIĞIM BİR YER  ► Bu süreçte birçok müzisyen ekonomik sıkıntılardan dolayı yaşamına son verdi, veriyor. Çözümü nedir bu kayıpların? Çok fena, ne diyebilirim ki… Sektörümüzün ciddi bir desteğe ihtiyacı var. Bu koca sistemin yeniden değerlendirilip, eksiklerinin giderilmesi lazım. Kayıt dışı emek sayılıyor bir kere işimiz, sendikasızlık, sağlık güvencesinin olmayışı… Bu koşullar altında nasıl ayakta kalmamız bekleniyor ki? Hadi ben şarkıcılık şıkkından daha rahatım, marka işbirliğidir online konserdir bunlarla ayakta kalıyorum ve yazdığım şarkılardan gelen teliften. Peki ses mühendislerimiz, roadilerimiz, ışıkçılarımız ne yapsın? O alanda bir meslek birliği dahi yok. Yetkililerin derhal bu felaketi fark etmesi lazım, biz müzisyenler de bir araya gelip çözüm önerileri oluştursak çok iyi olur. Ama nedense yıllardır beceremediğimiz bir iş bu… Umutlu kalmakta zorlandığım bir yer bu sorunun cevabı. Aslanlarla koşan kadınlar
Thora Gudmundsdottir, İzlandalı bir polisiye roman kahramanı. Boşanmış, 16 yaşındaki oğlu ve 6 yaşındaki kızıyla birlikte yaşıyor. İzlanda denince akla gelen soğuk iklimin tersine son derece sıcakkanlı olan bu avukat kadın, kahramanı olduğu romanlarda epey karanlık cinayet davalarının peşinde koşuyor.  Thora’nın soyadı, sonundaki ‘dottir’ (daughter/kız evlat) eki sayesinde ‘Gudmundsların Kızı’ anlamına geliyor. Eğer Thora oğlan olsaydı, soyadı ‘Gudmundsson’ olacaktı. Aynı şey, bu kadın kahramanın yaratıcısı olan Yrsa Sigurdardottir için de geçerli -‘Sigurdarların Kızı’. Bu isim uygulamasını olumsuz anlamda cinsiyetçi bulanlar da olabilir tabii, ama ben ‘...oğlu’ soyadlı kadınların ülkesinde yaşadığım ve sürekli öldürülmelerine tanık olduğum için, bunu İzlanda kültüründe kadın-erkek eşitliğinin önemli bir göstergesi olarak görüyorum.  Tabii bu ‘...kızı’ eki her zaman aynı eşitliği vurgulamıyor. Benzer bir dil uygulaması Arapça’da da var: Erkek adları, mesela ’Ebu Talib’in oğlu’ anlamına gelen Ali bin Ebu Talib örneğindeki gibi ‘bin/ibn’ ile kurulurken, kadın adları ‘Fatıma binti Muhammed’deki (Muhammed’in kızı Fatıma) gibi ‘binti/bintü’ ile oluşturuluyor. Ama buradan eşitlik değil, 21’inci yüzyıla kadar uzanmayı başarmış bir kadın düşmanlığı çıkıyor.  Bu iki coğrafyanın arasında sıkışıp kalmış ama ne yazık ki ikincisinin kültüründen beslenen, 8 Mart’ta “Bugün her alanda kadının adı varsa bizim sayemizdedir.” diyen ‘adam’ın iki hafta sonra tam bir darbeci mantığıyla gece yarısı bir kararname çıkararak İstanbul Sözleşmesi’ni iptal ettiği bu ülkede yaşamak her gün biraz daha zorlaşıyor. Ama özellikle bu zorluk sayesinde, bu ülkenin kadınları özgürlük ve eşitliklerini kazandıklarında değerini bilecekleri için her şey çok güzel olacak.  ***  Yaşar Kemal’in Çukurova ve Toroslar için yaptığının bir benzerini Kapadokya için yapan Gürsel Korat’ın Güvercin’e Ağıt adlı müthiş romanında, Anadolu ortaçağının en karmaşık günlerindeki inanç çeşitliliğinin kadın-erkek ilişkilerine yansımasını gösteren şöyle çok güzel bir pasaj var:  "Çiftaslan Dergahı'nın halifesi kadındı. Bu durum Anadolu'da o zamana kadar görülmüş bir şey değildi; tüm dervişlerin erkek olduğu bir dünyada bir kadının derviş olması, değişik dinlerden gelen müritleri tek çatı altında toplayıp tanrıyı erkek yüzüyle imleyen öğretiyi yadsıması şaşırtıcıydı. Gülbeyaz'ın başını çektiği dergâh bu nedenle bağımsız bir ocaktı; çünkü ne Hacıbektaş Abdalları, ne Mevleviler ve ne de Baraklılar için bir kadının halifeliği kabul edilebilir bir görüş değildi. Gülbeyaz Hatun'un sorusu şuydu: Tanrı erkek midir? Erkek ise kadınlar hangi varlıktan türemiştir? Eğer kadın erkekten türemişse neden şimdi erkeği de kadını da yine kadınlar doğurmaktadır? Bu bir çeliş¬kidir ve tanrı kendisiyle çelişemez. Bu durumda tanrının erkeği de kadını da ayrı ayrı yaratıp sonra da birleşmelerini buyurmasından başka bir şey akla yakın değildir. Haydar-ı Zülcelal'in başını çektiği Çiftaslan öğretisinin simgesi erkek yüzü değil de çift gövdeli tek başlı bir aslan olduğuna göre Haydari dervişlerin tanrıyı erkek yüzüyle düşünmeleri saçmadır. Aya Dimitri hazretleri zıtlıkların bir arada olduğunu göstermek için kiliselere çift gövdeli tek başlı aslan resimleri çizmişti ve bu aslanlan kadın ve erkeğin zıtlığını ve birliğini temsil etmekten başka bir anlamı yoktu." (Gürsel Korat, Güvercine Ağıt, İletişim Yay., İstanbul, 1999, s.21)  Gülbeyaz Hatun’dan Gudmundsların Kızı Thora’ya doğru böyle bir yol var işte, üzerinde coşkuyla koşulacak bir yol. Enver Gökçe'den 'Hürriyet Türküsü'
İstanbul bir şiirin en uzun dizesi
Çağla AĞIRGÖL MÖ 300 yılından bugüne uzanan 'Şiirlerde İstanbul', bir İstanbul şiirleri toplamı olmasından ziyade binlerce yıllık tarihsel, kültürel birikiminin en seçkin örneklerini bir araya getiriyor. İstanbul’un tarihine, kültürüne, toplumsal yapısına, hissiyatına ve folkloruna dair edebiyatın penceresinden açılmış incelikli bir kapı 'Şiirlerde İstanbul'. 'Şiirlerde İstanbul’un şimdiye kadar yapılmış İstanbul şiirleri antolojilerinden farklı olan pek çok yönünü yazar, eleştirmen ve şair Ahmet Bozkurt ile konuştuk. -'Şiirlerde İstanbul', İBB Kültür A.Ş. yayınları etiketiyle okuyucuyla buluştu. Şehrin kültür sanat belleğine çok önemli bir katkı. 2300 yıllık bir şiir birikiminin, imbikten süzülen özel bir toplamı. Sanıyorum, çok uzun bir çalışmanın sonucunda ortaya çıkmıştır. Bu kadar yıllık şiir birikimini damıtmak zor oldu mu? İstanbul gibi şiirin imgesi olmuş ikonik bir kent dünya üzerinde pek azdır. Tarihiyle, coğrafyasıyla, üstünde yerleşmiş halklarıyla ve birbiriyle iç içe geçmiş zengin kültürüyle uygarlıkların yatağı olmuş ve o yatakta pek çok düşünceyi besleyip büyütmüş çok az kent var. İstanbul kendisini var eden tüm özellikleriyle toplumsal yaşamın hem de tahayyül gücünü kışkırtan emsalsiz güzellikleriyle tarih sahnesinde yer aldığı müddetçe sanatın her alanına konu olmuş. İmparatorluklara başkentlik etmiş, şiirle yoğrulmuş, mayasını hep şiirin var ettiği bir duyuştan, özden almıştır. Elbette ki böyle zengin ve güçlü bir geçmişe sahip, kültürlerin ve uygarlıkların kesiştiği bir göbekte duran bir yönüyle de mitik bir kent olan İstanbul’un yazınsal birikimini sınırlı sayfalar içerisinde vermek oldukça güç bir durum. İstanbul’u yazmak, İstanbul üzerine dile getirilenleri bir araya getirmek gibi bir çaba için ciltler dolusu kitaba ihtiyaç var. Antoloji yapmak, hele ki tematik bağlamı sınırlı bir bağlamda bir seçme işlemine girişmek şüphesiz oldukça güç bir durum. Elbette ki seçicinin öznel yargılarının yanı sıra göz ardı edemeyeceği pek çok kıstas da bu noktada devreye giriyor. İstanbul’u yazmak İstanbul’u yaşamaktan daha güç, daha özge bir gerçekliği insanın suratına çarpıyor. O nedenle de İstanbul üzerine yazılmış şiirleri bir araya getirmek şiir-kent ilişkisi bağlamında şiirin hendesesini de zorlayan güç ama gönendirici bir uğraş. 'Şiirlerde İstanbul' toplamı da bugüne kadar yapılan İstanbul şiirleri antolojilerinin yerine getirmediği pek çok şeyi yerine getirdi diye düşünüyorum. Şiirin harcını karan böyle bir kentte birbirine sıkı sıkıya örülü tuğlaların renkliliğini, farklılığını ve zamana direnen, hatta zamanı aşan öngörülemez gücül gerçekliğinin de bir ifşası oldu aslında. 2300 yıllık bir şiir geçmişini tek bir kitapta toplamak, ayırt etmek tam da bu nedenlerden dolayı zorlu bir uğraş oldu. Çünkü İstanbul bir şiirin en uzun dizesi. Bu uzun dizeyi hak ettiği ölçüde ele almak, bir renk cümbüşünün içinde boğmamak gerekiyordu. ŞİİR TARİHSEL BELLEĞİN KAYITLARIDIR -'Şiirlerde İstanbul’un kapsayıcılığı, yayıldığı zaman diliminin genişliği ilk bakışta göze çarpan özelliklerinden. Bu kitabın diğer şiir antoloji kitaplarından başka öne çıkaran farklılıkları ve özellikler nedir, anlatır mısınız? Bugüne kadar yapılmış İstanbul antolojileri belli sebeplerden olsa gerek birbirini tekrar eden özelliklere sahip aslında. 'Şiirlerde İstanbul', şiir ve şair seçiminin yanı sıra İstanbul’u bir bütün olarak tüm özellikleriyle; tarihiyle, folkloruyla, yaşam biçimiyle, insan manzaralarıyla, kentin görkemi karşısında duyulan hayranlıkla, sosyolojisiyle, psikolojisiyle ve ihtişamıyla da sefilliğiyle de sadece bir övgü dizgesi olarak ele almayan şiirlerle dolu. En önemli tarafı da kuşkusuz yalın ve en gerçekçi yönüyle İstanbul’u resmeden Halk şiirine yer vermesi. Bizans dönemi şiirinin yanı sıra Divan, Halk ve Cumhuriyet dönemi şiir verimine kucak açan bir antoloji. Sadece İstanbul’a duyulan ölçüsüz sevginin değil, aynı zamanda tarihsel ve toplumsal gerçekliğin de ayna tuttuğu şiirler de mevcut. O nedenle kentin psiko-biyografisini de bu şiir toplamında görmek mümkün. Çünkü bir kentin tarihini, sosyolojisini, psikolojisini en iyi yazınsal yapıtlardan öğrenebilirsiniz. Bu toplamdaki tüm şiirler de bir edebiyat zevkinin yanı sıra tarihsel bir belleğin de kayıtları aynı zamanda. 'EDEBİYAT KENTİN PSİKO-BİYOGRAFİSİDİR'​  -'Şiirlerde İstanbul', bir İstanbul şiirleri toplamı olmasından ziyade binlerce yıllık tarihsel, kültürel birikimin en seçkin örneklerinin bir araya getirildiği bir sosyal tarih manzumesidir. Bunun yanı sıra tarih ve sosyoloji kitabı olarak da okuyabileceğimiz bir kitap. İstanbul’un tarihine, kültürüne, toplumsal yapısına, hissiyatına ve folkloruna dair edebiyatın penceresinden açılmış incelikli bir kapı olduğunu görüyoruz, öyle değil mi?  Bir kentin tüm zamanlara yayılan dönemsel demografisini, sosyolojisini en iyi edebiyatla kayıt altına almak mümkündür. Çünkü diğer özelliklerinin yanı sıra edebiyat, aynı zamanda, bir kentin psiko-biyografisidir. İnsanların nasıl hissettiğini, ne düşündüğünü, nasıl yaşadığını, nelere üzülüp nelerle neşelendiğini, eğlenme biçimlerini, umutlarını, kaygılarını, kısaca insana dair olan her şeyi edebiyat aracılığıyla okumak, kayıt altına almak mümkün. Hiçbir tarihsel belge, hiçbir tarihçilik uğraşısı edebiyatın yerine getirdiği işlevle boy ölçüşemez. 'Şiirlerde İstanbul', bir İstanbul şiirleri toplamı olmasından ziyade binlerce yıllık tarihsel, kültürel birikimin en seçkin örneklerinin bir araya getirildiği bir sosyal tarih manzumesidir. Bir edebiyat toplamı olmasının yanı sıra bir tarih ve sosyoloji kitabı olarak da pekâlâ değerlendirebiliriz bu toplamı.  -Günümüze kadar İstanbul şüphesiz pek çok sinema, tiyatro, müzik, resim ve edebiyata konu olan bir şehir. Bu güzel coğrafyanın tarihini, edebiyatını, şiir üzerinden nasıl okuyoruz? İstanbul’u şiirler üzerinden nasıl ele aldınız ve kaç bölümden oluşturdunuz?  Antik Bizans şiirinden, Divan şiirine, Halk şiirine ve nihayet günümüz şiirine bu kadar geniş bir perspektiften bakan geniş bir derleme. Antik Bizans’ta şiirin hendesesini ölçebileceğimiz çok az veri var. Ama her şeye rağmen, asırların arasından süzülüp gelmiş pek çok dize, epigram, liturjik şiirler yine de fazlasıyla İstanbul’un asırlara meydan okuyan labirentlerinden bugüne ulaşan ışık huzmeleridir aslında. Byzantion’un gündelik yaşamına dair dönem şairlerinin hicivlerinin etkili olduğu kayıtlar günümüze ulaşmıştır. Dönem komedyalarından ulaşan ender pasajlar da Byzantion’un renkli, sefih yaşamından sahnelere yer verir. Antik İstanbul’un folklorunu, duyuşunu, nasıl yaşadığını resmeden canlı vesikalar yerine geçiyor bu şiirler. Antik Bizans şiirinin ritmi, dil-içi bağlantıları, dizelerin inşası, aksanların dönüşümü kültürel anlamda bağlı olduğu Yunan şiirinin gölgesinde şekillenmiştir. Şiirsel söylem düzeneğini, biçimin niceliksel haliyle örtüştürerek lirik veznin en yetkin örnekleriyle taçlandırmasını bilen bir şiirle karşı karşıyayız. Yunan kültür havzasından taşıdığı dilsel ve söylemsel farklılıkları çok daha özgün bir potada eritebilmiş bir şiirden bir kültürel uğraktan söz ediyoruz. Antik Bizans şiirinin temayülleri ve yerine getirdiği işlevler açısından düşündüğümüzde; temaşa eden, izleyicisiyle bütünleşen kanonik bir şiir geçmişinden söz etmek pekâla mümkündür. HALK ŞİİRİ İSTANBUL'A TUTULMUŞ BİR AYNA  -Osmanlı kültür havzasında şiirin evrildiği yer ve özellikle Divan ve Halk şiiri noktasında İstanbul’un şiire yansıması için neler söyleyebiliriz.  Toplumsal hayatı içeremeyen bir güzellemeler bütünü olsa da Dîvân şiirinde baş tacı edilen İstanbul için pek çok şehrengiz, kaside, kasriyye, bahâriyye, kıt’a, şitâiyye, ıydiyye, murabba, mesnevi kaleme alınmış, işret meclisleri düzenlenmiştir. İstanbul’un hem Divan şiirinde hem de Halk şiirinde gerek güzelleme, methetme gerekse de sosyal hayatın canlılığını yansıtan sahnelerle hep merkezi bir konumda olması zengin bir şiir toplamı ortaya çıkartır. Osmanlı şiirinin duyuş ve incelik olarak olmazsa olmaz malzemelerinden birini oluşturan İstanbul her ne kadar bir güzellemeler ve övgüler bütünü içerisinde teşbih kurbanı olsa da bu zengin birikim içerisinde şehrin yaşayış tarzına, zevk ve eğlenme biçimine, semtlerine, sosyal hayatına dair pek çok şey görmek, tespit etmek mümkündür. Halk edebiyatının Divan edebiyatından ayrıldığı en önemli nokta da burasıdır. Hangi dönemde olursa olsun dizeleriyle İstanbul’u ölümsüzleştiren şairler diğer taraftan da dile getirdikleriyle dönemin bir vakanüvisi işlevi de görmüşler, pek çok kaynaktan elde edilemeyecek özel bilgileri, ayrıntıları şiir yoluyla tarihin özel bir parçası haline getirmişlerdir. İstanbul, Osmanlı şiiri için daha çok ilginç bir metafor ve sanatlı söyleyişlerin bir malzemesi olmuştur. Boğaziçi’nin mehtap alemlerini, Sadabad’ın eğlence ve işret meclislerini, Lale devri diye adlandırılan bir dönemin ne menem bir şey olduğunu ancak ve ancak Osmanlı şiirinin içerisinden görebilir, anlayabilir ve tarihine ışık tutabiliriz.  Halk edebiyatının hemen tüm ürünlerinde İstanbul hem bir imge olarak hem de toplumsal yaşamın tüm renkleriyle iç içe geçmiş yaşayan bir tarih olarak yer alır. Dolayısıyla Divan şiirindeki baskın mecazlı söyleyişler ve hayal kumkuması içerisinde yer alan güzelliklerin dışında Halk şiiri aslında İstanbul’a tutulmuş bir aynadır. Yalılardan görülüp resmedilen bir Boğaz, Çamlıca betimlemesi aramak boşuna olacaktır. Saray-halk ayrışmasının dışında mamur ve müreffeh bir beldenin mesut insanlarından ziyade toplumun tüm kesimlerini hesapsız bir biçimde görürüz halk şiirinde: İstanbul’un meyhanelerini, kahvehanelerini, âşık atışmalarını, bekâr odalarındaki yaşamı, sur içi ve sur dışındaki mahallelerin resmin dışında kalan renkliliğini, gün görmeyen insanların gündelik hayat içindeki telaşını; inilmeyen ve çıkılmayan yokuşların bozuk, çamurlu kaldırımlarını; külhanbeylerini, baldırıçıplakları, beyzadeleri; işvesi, nazı eksik olmayan kadınları; İstanbul’un meşhur yangınlarını, tulumbacılarını; borç içinde yüzen bakkalını, hancısını, esnafını, hamamcısını; isyan ile kaynayan sokaklarını, Yeniçerileri, Sipahileri, sefaleti ve sefahati ancak halk şiirinde görebiliriz, okuyabiliriz.  -İstanbul’un ilk şairinin bir kadın olduğunu görüyoruz. Ve kitap, bu büyük şairle Moiro ile başlıyor. Bunca yıllık kültürel birikimden özel seçkiler sunan kitap, başka bilmediğimiz hangi örnekleri okuyucuya veriyor?  İstanbul’un şiir geçmişi ne kadar eskidir diye sorduğumuzda ulaşabildiğimiz ilk tarih M.Ö. 300’lü yıllar olur. İstanbul’un ilk şairi Byzantion’lu Moiro’dur. Adı bilinen en eski İstanbullu bu şairin bir kadın olması da yine ayrı bir önem taşır. Gadaralı Meleagros’un M.Ö. I. yüzyılda hazırladığı Yunan Anthologyası’nda Moiro’nun ismi iki büyük kadın şair olan Anyte ve Sappho ile birlikte geçer. Hatta Meleagoros M.Ö. 300 dolaylarında yaşayan Moiro’nun filolog Andromakhos’un eşi, tragedya yazarı Homeros’un annesi olduğu notunu da düşer. Yazıldığı dönemi, kenti ve şairleri en özlü şekilde ifade eden şiirlerin seçilmesine özellikle özen gösterdiğimi söyleyebilirim. Şiiri hep bir övme kutsama aracı olarak gören bakışın da artık değişmesi gerekiyor. Bu antoloji aracılığıyla İstanbul’a daha derin, daha gerçekçi ve daha çıplak bir şekilde bakılacağını düşünüyorum.  'RESİM ŞİİRİN İKİZİDİR'  -Tarih boyunca çok farklı isimlerle anılan ve İstanbul ismiyle ölümsüzleştirilen şairlere ev sahipliği yaptı İstanbul. Kitapta ise şair ve İstanbul birlikteliğinden oluşan, harika illüstrasyonlarla güzel bir çalışma karşımıza çıkıyor. Şiir antolojisinin, aynı zamanda çizimleri de şiir kadar iz bırakıyor.  Resim şiirin ikizidir diyerek dizeleriyle İstanbul’u resmeden şiirlere, şairlere usta çizer Selçuk Ören’in çizgileri eşlik etti. Şiirin anlam alanlarını derinleştiren, şiire ve şairin bakışına başka bir boyut katan bir renklilik sundu çizimler. Sonunu bildiğim kitabı okumam da yazmam da
KADİR İNCESU Çocuk edebiyatının en çok üreten ve okunan isimlerinden, 'Mucize Kasabası' dizininden 'Leyla ile Leya', 'Uçan Kitaplık' ve 'Ejderha Semercisi' adlı kitapları Bilgi Yayınevi tarafından yayımlanan Yener ile yeni kitapları ve çocuk edebiyatı üzerine konuştuk -Son yıllarda Türkiye'de çocuk edebiyatının çok geliştiği yazılıyor, söyleniyor. Düşünceniz nedir? Çocuk edebiyatı haritasında yolculuğa çıktığımızda umudumuz yeşeriyor ancak, bir ülkede çocuk edebiyatının gelişmesi toplumsal sağduyu, bilinç ve eğitim sistemiyle doğru orantılı ilerler. Müzik, tiyatro, resim gibi sanat ve kültür öğeleriyle beslenen, estetik değerleri içselleştiren politikalar, çocuk edebiyatının gelişimini de sağlar. Aksi takdirde istediğimiz kadar nitelikli metinler yazalım, çok iyi illüstrasyonlar yapalım, baskı kalitesini yükseltelim, toplumun bu konudaki bilinç seviyesini yükseltip alanı güçlendiremiyorsak, 'gelişim' süreci dilediğimiz gibi ilerlemez. Günümüz koşullarında çocuk edebiyatının gelişmesini, yayımlanan kitap sayısıyla değerlendirirsek 'niceliksel bir gelişme' den söz etmiş oluruz. Bu nicel yoğunluk kendi nitel sıçramasını yapıp, doğru politikalarla desteklendiğinde, istenen sonuca ulaşacağız. -Dünyadaki çocuk edebiyatıyla kıyasladığınızda ortaya nasıl bir tablo çıkıyor? Türk çocuk edebiyatının yeryüzü kültürüne katkısı oluyor mu, diye düşünelim birlikte. Çocuk ve gençlik edebiyatı bağlamında, Batı ile Doğu kültürlerini birbirinin karşısına koymayan, insancıl bakış açısıyla kültürler arası köprü oluşturulmaya çalışılan tutumlar bütünü 'yeryüzü kültürü'nü oluşturur. Bilimsel, laik, çağdaş yaklaşımlarla bu bütünü sağlayabiliriz. Çocuğun edebiyatla ilişkisi, toplumun okuma ve yazma kültürüne bakışıyla şekilleniyor. Bir mahkemenin 'kitap okuma cezası' verdiği bir ülkede yaşıyorsanız ve çocuk haberlerde bunu duyuyorsa 'kitap-ceza' ikilisini onun zihninden nasıl sileceksiniz? -Yazar ile -sonuçta ticari bir kurum olan- yayınevinin ortak paydada buluşması gerekir mi? Sanat, zanaat, ticaret üçgeni üzerine bir kitap okuyordum tam da. Delidolu Yayınları’ndan çıkan, Peter Ginna’nın derlediği bu kitapta şöyle bir cümle var: “Yeterli sayıda kitap satmanın temel amacı, kültürel hayata paha biçilmez katkılarda bulunurken hem yazarı hem de yayıncıyı maddi açıdan ayakta tutmaktır.” Bu açıdan baktığımızda, yayınevinin yönetim felsefesi ile yazarın ortak paydada buluşmasının çok da zor olmadığı görülüyor. Ben, ortak paydada buluşamadığım yayınevleriyle çalışmam. Yayınevimin konuya edebiyat ve çocuk penceresinden bakmasını isterim. Örneğin popüler kültür tetikleyicisi olan ya da tek amacı okullara kitap seçtirmek olan yayınevleriyle çalışmam. Bilgisi, sezgisi, duyguları gelişmiş, çocuk edebiyatını içselleştirmiş, bana özgür yazma alanı tanıyan, düşünme biçimimi geliştirebilecek editörlerle, kültürel hayata katkı amacı olan, edebiyat tutkunu, ideallerimizin kesiştiği yayınevleriyle çalışırım.  -Çocuklar için yazmanın genel kabul görmüş kuralları var mı? Kurallar edebiyatın sınırsızlığına aykırıdır, çocuk edebiyatında 'çocuğa göre'liği gözardı etmeden o sınırsızlığı yakalamak mümkün. Çocuklar için yazacak kişilerin yatay-dikey ve mevzii alanlarda ilgili bilgileri sindirerek, yeni bağlamlar oluşturabilmeleri önemli. Burada 'sindirmek' önemli bir sözcük. Son zamanlarda, özellikle pandemi sürecinde 'yazar yetiştirme' iddiasında olan 'online yazarlık atölyeleri'nin çoğaldığını görüyoruz. Oysa edebiyat birikim işidir, atölyelerle bu iş olmaz. Pedagojik, psikolojik, sosyolojik birikimin yanı sıra yaratıcılık kumaşına da ihtiyaç var. Hiç roman yazmamış birinin roman yazma atölyesi dersi vermesi kendi kimlik arayışından öte gitmez. -Çocuklar için yazmak uzmanlık gerektirir mi? 'Uzmanlık' çok tehlikeli bir sözcük. Yazar Edward Said “Uzmanlaşma heyecan duyma ve bir şeyler keşfetme duygusunu da öldürür” diyor. O nedenle kimse edebiyat alanında 'uzmanlaşma'ya teslim olmasın. -Üç yeni kitabınız aynı anda yayımlandı. Merak, araştırma, iyilik, umut, sevgi, paylaşmak, yazmak, okumak… Ve daha pek çok konu var dikkat çeken. İnsanın çoğu zaman fark etmediği, kendi içindeki mucizeler… Hiçbir şey, hiçbir zaman göründüğü gibi değildir. Hayatın yazıya dönüşme öyküsü de burada gizli. Çocuklara yaşamın satır arasındaki mucizeleri göstermeye, güler yüzlü bir dünyanın ışığını yansıtmaya çalıştım bu üçlemede. Sığınmacılarla birlikte gelen kedi Leya da bunun bir parçası. -'Uçan Kitaplık' bana Eşekli Kütüphaneci Mustafa Güzelgöz’ü hatırlattı… Bu çok hoş bir anımsama. Kitabımızın kahramanı olan, ‘Zümrüdü Anka’ adını verdiği balonuyla dünyayı gezen, dağlardan uçan, bulutlardan bakan, dünya çocuklarını kitaplarla buluşturan dedenin adını özellikle yazmadım kitapta. Oraya kütüphanecilerimizin isimlerini koyarak okuyabiliriz. Eşekli kütüphaneci Mustafa Güzelgöz’ü saygıyla analım. 'Uçan Kütüphane' okuma kültürüne katkı sunan tüm kütüphaneci dostlarımıza armağan olsun. -“Vırvır kumaşı dokuyup dırdıra satmak…” deyimini ilk kez duydum. Bir öyküsü var mı bu deyimin? Bu anneannemin söylediği deyimlerden biriydi. Bir iş yapmadan boş konuşanlar için söylerdi. Yazdıklarımın mayasında içine doğduğum kültür var. Dilimizin tadına doyulmaz deyimleri büyük zenginliğimiz. Kitaplarımda Anadolu kültürünün bize sunduğu dilsel hazineleri kullanmayı seviyorum.  -Yapay zekâ son dönemlerde sıkça duyduğumuz bir kavram. Kitapta da yapay zekâ teknolojisinden söz edilmiş. Gün gelir yapay zekâya kitap da yazdırılır mı? Yapay zekâya kitap yazdırmayı Japonya’da denediler, üstelik edebiyat yarışmasında ön elemeyi geçmeyi başardı. Yapay zekâ insan beyni kadar yaratıcı olabilir mi, emin değilim. Çünkü edebiyat kurallarla yapılmaz. -Mavisel Yener bu dizinin dördüncü kitabını yazarsa adı 'Leya Evini Özlüyor' olabilir mi? Leya sığınmacılarla birlikte o zorlu yolculuğu yapmış sığınmacı bir kedi, evini özlediğini ben de düşünüyorum. Bunu yazar mıyım bilmiyorum fakat hiçbir öykünün bitmediğini, her zaman 'sonrası' olduğunu okura düşündürmeyi de seviyorum. -Kitaplarınızda merak duygusunun öne çıktığını görüyoruz. Merak da okuru düşünmeye, soru sordurmaya ve araştırmaya yöneltiyor. Okura dünü unutma, bugünü önemse, yarın için çalış der gibisiniz. Yazmamın özündeki en önemli öğe 'merak' duygusu. Ne yazacağımı, nasıl ilerleyip nasıl sonlanacağını merak etmesem yazmazdım zaten. Okur için de aynı şey geçerli. Sonunu bildiğim kitabı okumam da yazmam da! “Okura dünü unutma, bugünü önemse, yarın için çalış” demiyorum aslında. Dünü unutursan, bugünü önemsemezsen, yarın için çalışmazsan bunlar bunlar olabilir, yine de tercih senin diyorum. Kararı onlara bırakırım her zaman. Şiirin dışındayız üşüyoruz...
Şiirimizin ustalarından Veysel Çolak’ın, 21 Mart Dünya Şiir Günü nedeniyle sosyal medya hesabında yaptığı paylaşımla söze girmek istiyorum. “Ben hâlâ şiire ve şiir sanatına inanıyorum. ‘Büyük İnsanlık’ da inanırsa bu cehennem dünyada çok şey değişebilir. Hayatınız şiir olsun! Unutmayın, şiirin dışında üşürsünüz. Şiir Günü kutlu olsun!”  Şairin özlemini paylaşmamak elde değil. Ama, umutlu olmamızı engelleyen o kadar çok şey var ki… Baharın ilk günündeyiz. Orta Asya’dan İran’a, Mezopotamya’dan Balkanlar’a dünyanın geniş bir coğrafyasında Nevruz/Newroz adıyla kutlanan bu gün, 1960 yılının 21 Mart’ında Güney Afrika’da barışçıl bir gösteri yapan kalabalık üzerine polisin ateş açması ve 69 insanın yaşamını yitirmesinden sonra, Birleşmiş Milletlerce, ‘Uluslararası Irk Ayrımcılığı ile Savaşım Günü’ olarak kabul edilmişti. Gece ile gündüzün eşitlendiği bir günün insanlığın en büyük ayıbı olan ırkçılığa karşı mücadeleyle anılması gerçekten de anlamlı bir karar. ‘Ayrımcı, ayrıştırıcı’ politikalardan yakasını kurtaramayan, aydınlarını, insan hakları savunucularını hapislerde süründürme, siyasetçilerine yasak getirme alışkanlığını terk edemeyen ülkeler için anlamı daha da büyük. Bu günün ‘Dünya Şiir Günü’ ile birlikte kutlanması ise, şiirin gücüne vurgu yapması açısından anlamlı ve değerli.  Dünyanın bir ‘Şiir Günü’ne ihtiyacı olduğunu ilk fark edenler bizim şairlerimiz olmuş. Şaka değil, bilmeyenler için anlatayım. 1990’lı yılların ikinci yarısında İzmir’de bir şairler buluşmasında ortaya atılmış bu fikir. PEN Türkiye Merkezi bu fikri sahiplenerek, Uluslararası PEN’in Genel Kuruluna taşımış. 1997 yılında PEN bu öneriyi kabul ederek, UNESCO’ya götürmüş. 1999'da Paris’te yapılan UNESCO Genel Kurulu’nda da 21 Mart Dünya Şiir Günü olarak ilan edilmiş. O günden bu yana da dünyanın pek çok ülkesinde kutlanıyor. Bizde de, her yıl yazar örgütleri çeşitli toplantılar düzenliyor ve PEN Türkiye Merkezi tarafından bir şiir ödülü veriliyor (Bu yılki ödülün sahibi değerli şair Erdal Alova’yı sevgi ile selamlayalım bu vesile ile).  SİNEMANIN ŞAİRLERİ  Konuyu sinemaya getirmeme şaşırmadınız elbet; mesleki deformasyon diyebilirsiniz! Oysa, şiirden söz açıp, sinemaya değinmemek olmaz. Sinema-şiir ilişkisi bağlamında, Jean Cocteau, Pier Paolo Pasolini, (senarist olarak) Jacques Prévert gibi usta şairlerin yanı sıra, sinemasında şiirsel bir anlatım benimseyen pek çok yönetmeni anabiliriz. Jean Vigo, Marcel Carné, Jean Renoir, Max Ophüls, Josijuro Ozu, Robert Bresson, Alain Resnais, Luis Bunuel, Michelangelo Antonioni, Chris Marker, Aleksandr Dovçenko, Otar Joseliani, Artavazd Peleshian, Andrey Tarkovski, Aleksandr Sokurov, Krzystof Kieslowski, Terence Malick, Abbas Kiarostami, Theo Angelopoulos, Kar Wong- Wai gibi yönetmenlerin yapıtlarında şiir yoğunluğunu duyumsamamak olanaksızdır. Bizim de şair yönetmenlerimiz var: (tek bir filmle de olsa) Atilla Tokatlı, Vedat Türkali, Barış Pirhasan, Onur Ünlü ilk akla gelen isimler. Fransız ‘şiirsel gerçekçilik’inin başyapıtlarından, Marcel Carné’nin “Sisler Bulvarı”nı, “Gün Ağarıyor”unu, “Gecenin Kapıları”nı genç kuşaklar içinde kaç kişi tanır? Sinematek’in olmadığı şu günlerde, MUBI gibi platformlara çok görev düşüyor (klasikleri Türkçe altyazılı sunmak gibi). Tabi, bir de film festivallerine… Özellikle de, tam 40 yıl önce ‘İstanbul Festivali’ kapsamında bir film haftası olarak başlattığımız İstanbul Uluslararası Film Festivali’ne…  AYRIMCILIK ÜSTÜNE  Festivalin 39. Yıl seçkisini çevrimiçi ortamda izleme olanağım oldu. İzlediğim filmler arasında, gereksizler de vardı, beğendiklerim de. En çok ilgimi çekenler arasında, insanoğlunun korkunç yüzünü, ırkçılığı ve faşizmi bir şamar gibi yüzümüze vuran, kurmaca (Ağlayan Kadın, Antigone, 200 Metre, Onca Ruh) ve belgesel yapımlar (Colectiv, Merkez Üssü, Sovyet Bahçesi, Rüyaların Dağları) öne çıkıyordu. Belgeselleri ayrı bir yazıda ele almayı vaat ederek, önümüzdeki bir ay boyunca sinemaseverlerin dikkatlerini üzerinde toplayacak Akademi (Oscar) adaylarından birkaçına değinmek isterim. Çünkü, bu yılki yarışta, sosyal - siyasal temalara değinen, ırkçılık karşıtı filmler hem nicelik hem de nitelik açısından önem taşıyor.  ABD’nin ırkçı - şoven geçmişinden tablolar çizerek, günümüze göndermede bulunan filmlerden “Miami’de Bir Gece” ve “Blues’un Annesi: Ma Rainey”, daha yakın zamanlardan çok başarılı bir mahkeme filmi “Chicago 7’lisi Davası”, yarışı hangi sonuçla bitirirlerse bitirsinler, yılın en önemli filmleri arasında bana göre. Ekonomik buhran sonucu evlerinden atılıp, göçebe bir yaşama mahkûm olan ama doğayla barışık bir yaşam biçimine tutkuyla sarılan Amerikalıların dünyasına ışık tutan, Çin asıllı Amerikalı kadın yönetmen Chloé Zhao’nun “Nomadland”inin ise bu yılın En İyi Film Oscar’ını kazanmaması sürpriz olur.  Uluslararası filmlere gelince, 20. Yüzyılın ilk yarısında Orta Avrupa’da yaşamanın sorunlarını (Nazi ve komünist rejimlerde türlü sorunlarla boğuşan bir bitki bilimcinin öyküsünü) anlatan Polonyalı yönetmen Agnieszka Holland’ın yönettiği Çek filmi “Şarlatan” ve önceki yazılarımdan birinde değindiğim Guatemala filmi “Ağlayan Kadın” onbeşlik listeye girebilmişti, ama son beş aday arasında yoklar. Romen filmi “Colectiv” adaylığı kaptı, ama En İyi Belgesel Oscar’ını alması daha muhtemel. Beş aday arasında en şanslı olanın (benim de adayım olan), Boşnak yönetmen Jasmila Zdanic’in Serebrenitza katliamını konu alan “Quo Vadis Aida?” adlı filmi olduğunu düşünüyorum. Oscar’larda görmezlikten gelinen, ama BAFTA’nın en güçlü adaylarından biri olan, İngiliz yönetmen Kevin MacDonald’ın, suçsuz yere Guantanamo kampında sekiz yıl boyunca tutularak türlü işkencelerden geçirilen bir Afrikalının gerçek öyküsünü anlattığı “Moritanyalı”yı da okurlarıma önermek isterim, bu Irk Ayrımcılığı ile Savaşım Günü’nde insan haklarını savunmanın ne denli önemli olduğunu anımsatması için… Şair yüzleri ile şiir ÇSM’de buluştu
Ekolojik krize sanatsal çözüm
Işıl ÇALIŞKAN Bugün tüm dünyanın en acil çözümü ekolojik kriz. Doğa insan eliyle hunharca katlediliyor. Yakın gelecekte yaşayacak bir gezegenimiz, içecek suyumuz, yiyecek ekmeğimiz kalmayabilir. Buna rağmen mesele ciddiye alınmıyor. Tüm kesimler gibi kültür sanat dünyası da bu mücadelenin içinde yer almak istiyor. İstanbul Kültür Sanat Vakfı’nın (İKSV) kültür politikaları çalışmaları ile hazırlanan “Ekolojik Dönüşüm için Kültür ve Sanat” raporu bu arayışın bir sonucu. Rapor, ekolojik krizi sosyal, politik, ekonomik ve kültürel yönleriyle tartışıp sürdürülebilirliğin nasıl tesis edilebileceğini mercek altına alıyor. Raporun aynı derecede önemli diğer bir amacı ise, kültür-sanat aktörlerinin ekolojik dönüşüm için eyleme geçmekte oynayabileceği etkin rolü vurgulamak.  İKSV Kültür Politikaları Çalışmaları Direktörü Özlem Ece ile bu raporu ve getirebileceklerini konuştuk. Ece, ekolojik krize kültür-sanat alanından cevaplar aranırken, katılımcı yaklaşımlar, yerel kültür politikaları, kültürel çoğulculuk gibi pek çok konunun yeniden gündeme geldiğini anlatıyor. Ekolojik dönüşümün kültür sanat dünyasında nasıl bir rol oynayacağını sorduğumuzda ise Ece, “Bilimsel verilere rağmen harekete geçemeyen insanları edebiyat, müzik, sinema, tiyatro veya güncel sanatın diliyle yakalayabilir ve dönüşümü tetikleyebilirler. Saha araştırması sırasında görüşülen bir kültür profesyonelinin sanatın hikâye oluşturma gücüyle ilgili söylediği gibi; “Projeler, veriler, tablolar sizi eyleme geçirmez. İnsan, hikâyelerle harekete geçer” yanıtını veriyor. SİYASAL VE KÜLTÜREL DEĞİŞİM ŞART Raporu kaleme alan Doç. Dr. Hande Paker’e ise, kültür sanat kurumlarının karbon ayak izini azaltmak için neler yapabileceğini sorduk. Paker şöyle yanıtladı: “Öncelikle, enerji kullanımını azaltmak ve enerjiyi yenilenebilir kaynaklardan elde etmek iklim krizinin en önemli sebebi olan karbon salımını düşürüyor. Ayrıca seyahat alışkanlıklarını yeniden düşünmek ve yerele yönelerek, örneğin yerel zanaatkârlarla bağlar kurarak çalışmak, sanatsal üretimin karbon ayak izini azaltmak için düşünülebilir. Kültür kurumları fosil yakıt şirketleri ile olan bağlarını da bu süreçte koparıyor. Sadece karbon ayak izini değil, genel olarak ekolojik ayak izini azaltmak için atılabilecek diğer adımlar arasında atıkları azaltmak ve mümkün olduğu kadar döngüsel hale getirmek (yeniden kullanmak), su kullanımını azaltmak ve plastik kullanımına son vermek sayılabilir.”  Paker, raporun vurguladığı en önemli noktalardan birinin ekolojik dönüşümün sınırlı ve teknik bir mesele değil, siyasal ve kültürel değişimi içeren kapsamlı bir dönüşüm olması gerektiğini söylüyor. Resmin caz hali
İbrahim Karaoğlu Yıllar önce, Johanesburg’daki bir konferansa “Birleşmiş Milletler” kültür elçisi olarak gönderilip, caza uyarladığı Balkan ve Anadolu ezgileriyle dolu coşkulu bir konser veren ünlü caz sanatçımız Yıldız İbrahimova ile Güney Afrika dönüşü, evinde buluşmuştuk. Afrika’nın renkleri, sesleri ve konser üzerine söyleşirken; söz dönüp dolaşıp renkler ve müzik oldu. John Cage’in renkli notasyonlarını anlatmaya başladığında, çok özel bir sürprizle, konsolundan Cage’in “Aria” kitabını çıkarmıştı. Yirmi sayfalık kitapta; göz alıcı renkler, grafikler ve birbirinden farklı dillerdeki sözcüklerle oluşmuş caz notasyonları vardı. Onları gördüğümde, ressam Reyhan Abacıoğlu’nun, sesi ve susu duyumsatan resimlerini anımsamıştım. Çünkü onun resim serüveninin en önemli varyantlarını, farklı izleklerini yakından izlediğim dönemlerden, her bir resminin; içindeki seslerin tınısını renklerle caza dönüştürdüğü hali belleğimdeydi hep. Fotoğraf: Aykut Uslutekin TUVALE YANSITTIĞI AURA İÇLİ BİR ÇIĞLIK GİBİ Eskiden, ne zaman atölyesinde buluşsak, herhangi bir resmine baktığımda; renklerin salınımını ve tuvale ritmik dalgalarla yayılarak oluşturduğu aurayı içli bir çığlık gibi duyumsardım. “Niye böyle?” diye sorardım. “Bana benziyor resimlerim.” derdi. “Çığlıkları içlerinde saklı... Yaşadığım çağın tüm çirkinliklerini görüp duyumsadığımda, yaratma sancısı başlıyor. Kişi yaşamın her formuna, her boyutuna merakla, sakınımsız yaklaştığında daha bir yoğun hissediyor yaşadıklarını. Yaşama dair çok şey birikiyor içinde. Öz dışavurum kaçınılmaz oluyor. Yaratma itisi resme dönüştürüyor biriktirdiklerimi. Hiç doyuma ulaşmayan bir iti yaratma. Bildiğim tek yaratma biçimi de resim benim için... Yaşamla aramdaki dengeyi korumak için, çıldırmamak için, yaşama karşı sorumluluğumu ve biriken yükümü dışa vurmak için, yaşamı çoğaltmak ve savunmak için...” diyerek, yine kaldığı yerden başlardı resmine. Yıllarca sayısız sergiler açtı. Ulusal ve uluslararası çok özel projelerde birlikte olduk çoğu kez. Delacroix’dan Rodin’e, Picasso’dan Dali’ye, Beuys’dan Le Corbusier’e kadar dünya ustalarının yapıtlarının bulunduğu, küratörlüğünü yaptığım “Ellerin Büyüsü” sergisinde yer alan resmi Alman Koleksiyonerler Prof. Hans Zilch koleksiyonunda şimdi. Ve on yıl önce küratörlüğünü yaptığım “Bavulum Dolu Sanatla” sergisinden de bir resmi “Goslarer Museum” koleksiyonunda. Yurt içi ve yurt dışında pek çok koleksiyonda da resimleri var Reyhan’ın. Son dönem resimlerinden oluşan özel bir seçki “Soneler” adıyla İzmir Art Shop Sanat Galerisi’nde İzmirlilerle buluşuyor. Şair Ali Günvar’ın, İtalya’da “En İyi Şiir” Ödülü alan “Soneler” kitabıyla aynı adı taşıyor sergi. Ve o kitabın kapağı da Reyhan’ın “Soneler” resimlerinden biri. Yine caz var görsel sonelerin içinde. Resminin ritmik müzikalitesi görsel bir dinleme estetiği yaratıyor. Fransız şair/ressam/eleştirmen Paul Claudel’in sanat üzerine yazdığı metinlerden oluşan “Göz Dinler” kitabı geliyor aklıma. Çünkü Reyhan’ın yapıtları da gözle dinlenen, ruhumuza caz üfleyen resimler. “Yaşamdan aldıklarımı, resim olarak geri veriyorum dünyaya. Yannis Ritsos, Bilge Karasu, Aslı Erdoğan, Ali Günvar, Bahadır Bayrıl, vb. pek çok şair/yazar... Ingmar Bergman, Michael Haneke, Tony Gatlif, Nuri Bilge Ceylan vb. sinemacılar... İlle de müzik... Ve adı Nil olan bir çocuk ve onun resimleri... Ve yaşamın kendisi, daha çok acısı ve hüznü etkiliyor resimlerimi.” diyen Abacıoğlu bir caz ustası aslında. Yalnızca doğaçlama ritimleri yansıttığı için değil, metaforlaştırdığı şeyleri cazın hüznüyle büyülediği için de... Hani, Eskimolar karı elli sözcükle tanımlarmış ya, Reyhan da hüznü bin bir sesle tanımlıyor; resminin caz halleriyle. Kölelikten kurtulmak
Aravind Adiga'nın, Booker ödüllü romanı Beyaz Kaplan (The White Tiger) Netflix’te Ocak sonunda yayınlandığından beri hakkında konuşulmaya devam ederken, bir de Oscar’da Uyarlama Senaryo dalında aday gösterildi. Bollywood aktörleri Adarsh Gourav, Priyanka Chopra ve Rajkummar Rao'nun rol aldığı film, fakir babası öldükten sonra okulu bırakmak zorunda kalan Balram'ın hikâyesini anlatıyor. Fazlasıyla zor bir hayata doğan, bir öğretmenin "beyaz kaplan" iltifatını kendisine düstur edinen Balram, içinde bulunduğu en alttaki sosyal sınıfından ve ülkesindeki kast sisteminin kendisini hapsettiği ‘tavuk kümesi’nden kaçarak büyümek ister. Balram’ın günümüz Hindistan’ında çok yoksul bir köylüden başarılı bir girişimciye dönüştüğü bu yükseliş öyküsü destansı bir yöntemle, kara mizah dolu bir dil eşliğinde anlatılmakta. ENERJİK ANLATIM DİLİ İğneleyici sözlerle, alaycı yergilerle döşeli hikâyesine enerjik bir anlatım dili katan filmin İranlı-Amerikalı yönetmeni Ramin Bahrani, elinde tuttuğu sağlam romanın hakkını vermiş. Kapitalizmin en karanlık ve karamsar yüzüne, hiciv türü ile enerji yükleyip onu canlandırarak, hem düşündürücü, hem ürkütücü hem de eğlendirici bir filme imza atmış. Filmografisi iyi filmlerle dolu olan Bahrani’yi ilk kez duyduysanız, öncelikli olarak izlemenizi tavsiye edebileceğim filmi Oto Kasabı (Chop Shop)’dır. Bahrani’nin bir gencin kaotik dünyadan kurtulup daha iyi bir hayat kurma çabasını izlettiği bu filmi göz önünde bulundurursak, her iki filmin son derece benzer hikâye çıkış noktaları bizi, Bahrani’nin Beyaz Kaplan için son derece doğru bir isim olduğu çıkarımına götürür. Görüntü yönetmeni Paolo Carrera’nın Balram karakterinin cesaretini, rüyalarını kamerasıyla yakalarken filmin destansı duruşuna büyük katkı sağladığını da eklemem lazım. Hikâyesinin şaşırtıcı kıvrımlarına, oyuncuların manyetik performansları da eklenince ortaya harika bir film çıkmış. Keskin zekalı diyaloglar, harika bir sinematografi ve hepsinden önemlisi tüm bunların merkezinde filmi yukarılara taşıyan, Balram karakteri ile muhteşem bir yıldız oyuncuyu müjdeleyen Adarsh Gourav. Oscar bu muhteşem yıldızı aday listesine almadı ama BAFTA aldı ve buradan En İyi Erkek Oyuncu ödülü alacağına eminim. Almalı!  Filmde izlediğimiz Hindistan gerçek mi kurgu mu tartışması aynen Milyoner (Slumdog Millionaire) zamanında olduğu gibi alevlenmiş durumda. Hintli eleştirmenler ağırlıklı olarak, filmi ‘yoksulluk pornosu’ olarak değerlendirerek filmin sadece Hindistan'daki yaşama dair bir yorum olduğunu ve gerçeği yansıtmadığını söylemekteler. Düşünelim. Balram, romanda olduğu gibi filmde de hikâyesini, yakında Hindistan'a bir devlet ziyaretinde bulunacak olan Çin başbakanı Wen Jiabao'ya yazdığı mektupla anlatarak başlıyor. Bu bile filmin gerçek bir hikâyeyi anlatmadığını görmek için yeterli bir done. Ancak şunun altını çizelim, bazı filmler gerçeğin birer yansımasıdır yani sahnelenmiş gerçekliktir. İzleyiciyi rahatsız eden, düşündüren, sorgulatan bir film bu ve Hintli izleyicilerin bunlarla ilgilenmiyor oluşu veya tepki göstermiş olması belki de zaten bunları biliyor ve içinde yaşıyor oluşlarındandır. Ama bana kalırsa Hindistan’da zirveye oturmuş olan aşırı milliyetçilik duygularındandır. BALRAM’I ANLAMAK Hizmetkâr sınıf ile zengin sınıfın arasındaki uçurumun içine seyircisini bodoslama sokan bu drama, halkın en yüksek seviyesinden, en alt seviyesine kadar devam eden büyük yozlaşmayı, laikliğin ortadan kalkmış olduğunu, o hayatlara yaklaşabileceği kadar yakından gözlemliyor. Peki Hintlileri bu denli rahatsız eden şey nedir bu filmde? Verdiği bağımsızlık savaşında kullandığı Gandhi’nin barışçıl yöntemleriyle herkese örnek olan (Mahathma Gandhi’nin bir Hindu milliyetçisi tarafından öldürüldüğünü de unutmayalım), laik bir dünya görüşü ile ülkede yaşayan çok sayıdaki etnik ve dini gruplara eşit mesafede duran Hindistan’dan eser kalmadığındandır belki de. Ülkenin halen başında olan sağcı, radikal Hindu milliyetçisi Narendra Modi başbakanlığındaki iktidarın, Hindistan’daki yaşamı nasıl etkilediği ve dünyanın en kalabalık Müslüman nüfusuna sahip ülkelerin başında gelen bir ülke olarak Müslümanlara nasıl davranıldığını görmek içler acısı. Mecburiyetten şarkı söyledim
Duman grubunun gitaristi olarak tanıdığımız Batuhan Mutlugil, tıpkı albümündeki şarkı gibi bu kez ‘Bambaşka’ şekilde karşımızda. Solo albüm projesiyle dinleyiciyle buluşan Mutlugil’in “Yadigar” albümü 9 şarkıdan oluşuyor. Üstelik sanatçı efsane gitar sololarının yanı sıra albümle birlikte vokal kimliği ile de tanışma fırsatı sunuyor dinleyiciye. Sanatçı her ne kadar “Bu albümde amacım büyük şarkıcılık meziyetlerinden çok şarkıların ruhunu elimden geldiği kadar verebilmek oldu” dese de bu işin üstesinden gelmeyi başarmış. Mutlugil’in müzik serüveni Duman’dan da evveline, müzisyen babası Batu Mutlugil’e ve efsanevi gitarist Yavuz Çetin’in yaşadığı dönemlere dayanıyor. Dolayısıyla albüm vesilesiyle Blue Blues Band zamanlarından günümüze uzandık. ►Hikâyesine acısıyla tatlısıyla sahip çıkan bir Batuhan Mutlugil var albümde. Samimiyetiniz şarkılara yansımış. Bu albüm sizi ne kadar yansıtıyor? Albümdeki tüm söz ve müzikler bana ait. Bazıları çok eskiden belki 15 sene önce yazdığım şarkılar, bazıları ise son dönem yazdıklarım. Bu şarkılar bir ömür boyu ya benle saklı kalacaktı ya da kaydedip bir albümde toparlayacaktım. Ben de pandemi sürecinde bu şarkılarla bir albüm oluşturmayı planladım. Albümün söz ve müzik olarak beni tamamen yansıttığını düşünsem de enstrümantalist olarak kısmen yansıttığını söylemem yanlış olmaz. Beste yaparken bir şarkıda şu kadar gitar olsun bu kadar solo atayım kafasından çok şarkının ne istediği, şarkıyı nasıl duymak istediğim çok daha önemli bir yer tutuyor. Bu da haliyle gitarist olmama rağmen kendi sınırlarımın daralmasına neden oluyor zaman zaman. Sonuç olarak albüm, söz ve müzik olarak beni tamamen yansıtsa da gitarist olarak kısmen yansıttığını düşünüyorum. ►Peki şarkı söyleme tecrübeniz… Şarkı söyleme tecrübem bu zamana kadar benim için evde kendi şarkılarımı söylemek ve demolarımı kaydetmekten öte değildi. Zaten o kadarı yetiyordu, onları söyleyecek kişi zaten belliydi, kafam çok rahattı. Tabii kendi albümüm olunca iş başa düştü ve ben de kısmen mecburiyetten o topa girdim. Bu albümde amacım büyük şarkıcılık meziyetlerinden çok şarkıların ruhunu elimden geldiği kadar verebilmek oldu. İŞİ USTALARINDAN ÖĞRENDİM ►Duman’dan önce Blue Blues Band’de uzun süre çaldınız, üstelik küçük yaşlarda. Nasıl günlerdi? Barlarda çalmaya başladığım dönemlerde yaşım 18 bile değildi, polis kontrole geldiğinde saklanırdım ya da arka kapı varsa bir süreliğine uzardım oradan. Hayatımı değiştiren ilk müzisyen babamın bana 12, 13 yaşlarında dinlettiği Jimi Hendrix oldu. Çok emek verdi babam bana gitar konusunda, özellikle bluesla ilgili. Bir dünya bluesla ilgili kitap, nota ne varsa yığdı önüme. Ardından bir iki sene geçti yine babam beni Yavuz Çetin’le Tanju Eksek’in sahne aldığı Bodrum’daki Beyaz Ev’e götürdü. Orada hayatımı değiştiren ikinci müzisyen de çıktı karşıma: Yavuz Çetin. Olağanüstü bir gitarist bir o kadar da alçakgönüllü. Tanıştığımız günden itibaren en iyi arkadaşlarımdan biri oldu. Bolca gitar çalardık ve bildiği ne varsa paylaşmaktan zevk alan biri olduğu için ben de çok hızlı ilerledim. Ardından kendimi Blue Blues Band’le buldum. O dönemlerde çaldığımız şarkılar 60’ların, 70’lerin klasik rock ve blues şarkılarıydı, kendi başına bir gitar müziği kültürü ve bu şarkıları çalmadan, bilmeden bir yol kat etmek imkânsız. Çok şanslıydım ki bu müziği bu kültür çok iyi bilen ustalarla öğrenme fırsatım oldu... Babam, Yavuz Çetin ve Kerim Çaplı, en yakınımdaki müzisyenlerdi. Kerim abiyi çoğu kişi sadece davulcu olarak bilirdi ama şu kadarını söyleyeyim Türkiye’de daha iyi gitar çalan birini görmedim ben. Onunla da bir dönem aynı evi paylaştık; inanılmaz zamanlar, inanılmaz hikâyeler ama buraya sığmaz. ►Pandemi süreci müzisyenler için çok zorlu geçiyor. Bu süreç müzisyenlere ne öğretti? Pandemi süreci müzisyenlere ve sanatla uğraşan herkese ancak hayatta kalabilmenin yollarını öğretmiş olabilir. Zaten hayatı kelle koltukta olan bu kesim ne yapsın... Devlet, bu tip durumlarda vatandaşını, sanatçısını destekliyor olmalıydı ancak herkes kendi kaderine bırakıldı. Müzik meslek birlikleri de böyle bir durumda ortalığı yıkıp, tüm müzisyenlere destek olmak yerine olup bitene kayıtsız kaldılar... Düşünce mi? Suç mu?
“Şöyle bir uzanıp kıyıya Her şeye sırt çevirmek Bugün kafamda hiçbir düşünce yok Diyebilmek ne güzel…” “Ne güzel” isimli şarkım bu sözlerle başlar. Hiç unutmuyorum yıllar önce bir pazar günü evimizin önündeki sahil kenarındaki ufacık bir yeşil alanda mutlulukla piknik yapan bir aile esin kaynağı olmuştu bu sözlere. Onların birbirleriyle şakalaşmaları, yüksek sesle konuşmaları, çaylarını gürültüyle karıştırmaları, çocuklarının hangi yöne gideceği belli olmayan koşturmaları bana iyi gelmişti. Sanki onlar zamanı bir anlığına da olsa durdurmayı başarmıştı. Onlar için o anda ne enflasyon, ne eğitim, ne trafik kazaları, ne de yaklaşan yerel seçimler söz konusuydu. Önemli olan sevdikleriyle geçirecekleri mutlu birkaç saatti. O birkaç saatte hiçbir düşünceye, sorgulamaya yer yoktu. Biraz kıskançlıkla biraz da şaşkınlıkla izlemiştim bu geleneksel aileyi. DÜŞÜNCE SUÇUNUN DÜŞÜNCESİZLİĞİ Zira kendimi bildim bileli önemli- önemsiz, mantıklı- akla aykırı, iyi-kötü binlerce düşünce hem de hiç olmadık yerde bulunduğum zaman ve mekândan uzaklaşmama neden olurdu. Bizler hep düşüncenin, düşünmenin önemiyle büyüdük, gerek okullarda gerek aile ve arkadaş ortamlarında. Bunun için çocukluğumdan beri “düşünce suçu”nun ne kadar düşüncesiz bir kanun maddesi olduğunu düşünürdüm. Benim için eyleme geçmeyen hiçbir fiil suç olamazdı. İfade özgürlüğünün nesi suç olabilirdi ki? Bu yüzden “Düşünce Suçu’na Karşı Girişim” sivil inisiyatifini çok önemsiyorum. Şanar Yurdatapan’ın da içinde bulunduğu -önderlik etti demeyeceğim, zira başkanlık yok, icra kurulu, yönetim kurulu vs. yok- bu sivil toplum örgütü tam 26 yıldır dünyanın neresinde olursa olsun insan hakları ihlallerine, düşünce suçlarına karşı mücadelesini kararlılıkla sürdürüyor. Bu arada Şanar Yurdatapan’ı bir satırda geçeceğimi sanmayın. Kendisi müziğe başlamama ve de “Arkadaş” şarkısı başta olmak üzere yazdıklarıyla bugünkü siyasi düşüncemin oluşmasına katkı sağlayan en önemli yapı taşlarından biridir. Evet, evet bilmeyen genç arkadaşlarımız için söyleyeyim; Yılmaz Güney’in kült filmi Arkadaş için yazılan ve Melike Demirağ’ın eşsiz yorumuyla bugün bile hâlâ en çok dinlenilen, en çok söylenilen şarkının besteci ve söz yazarıdır Şanar ağabey. 12 SENESİ GURBETTE GEÇTİ Düşüncelerinden dolayı 12 Eylül döneminde vatandaşlıktan çıkarılan ve tam 12 seneyi o zamanki eşi Melike ve çocuklarıyla yurtdışında geçirmeye mecbur bırakılan bir insan hakları savunucusudur kendisi. 1995'te Yaşar Kemal'in yargılanma sürecine tepki olarak başlattığı "Düşünce Suçu'na Karşı Girişim"in ardından 1997 ve 1998 yıllarında iki kez tutuklanarak serbest bırakıldı ve aklandı. Ayrıca 2000 yılında, “Düşünce suçu” nedeniyle 2 ay hapse mahkûm edildi ve bu cezayı, gönüllü olarak o günlerin tartışmalı tutukevi olan Kartal Özel Tip Cezaevi’nde, izolasyon hücrelerinden birinde geçirmişti. Çok farklı biridir Şanar ağabey. 80 yaşında olmasına rağmen bir çoğumuzdan daha enerjik, daha çalışkan ve vizyon sahibidir. Yaşıtı olan birçok ünlü sanatçı dinleyicilerini hayrete düşürüp saçmalamada sınır tanımazken o insan hakları ihlalleri ve düşünce suçlarına karşı mücadelesini ilk günkü kararlılığıyla sürdürmektedir. Yolu açık olsun… Ah şu imgesel kırılganlığımız!
Benliğin (self) ne denli kırılgan olduğunu yaşayanlar bilir. Benlik, bireyin içsel gelişimi sonucu kendiliğinden ortaya çıkan bir şey değildir; dışarıdan bakışlarla inşa edilir ve yine bakışlar tarafından yerinden edilir. Ayna evresine dek gözlerimiz bedenin bütününü göremediği için kendimizi, perspektife gelişigüzel biçimlerde giren veya çıkan, hareket halindeki orantısız nesneler toplamı olarak deneyimledik. Çocuğun kendi bedenini bütünsel, özerk olarak algılaması için aynaya gereksinimi var. Lacan’ın ayna evresinde çocuk, belki bir aynada, belki bir yetişkinin gözlerindeki yansımada, belki de oyun arkadaşlarıyla kendisi arasında ansızın bir benzerlik keşfetmesiyle, kendi dışından gelen kendisine ait bir imge görmeye başlar. Bireyin bizzat aynada yansıyan imgesi sayesinde kendi birliğini ve ayrılığını hissettiği bu karmaşık deneyim, imge tarafından yönetilmesi yüzünden imgeseldir. Benlik ona dışarıdan gelmiştir, bir imge olarak. Ve kendiliğin bu karekteri, yani dışsal bir imgeye bağlı olması yüzünden bizim kırılganlığımız imgeseldir. *** Ya da R. D. Laing’ın söylediği gibi, benlik bilinci iki şeye işaret eder: Bir kişinin kendisinin farkında olması ve aynı zamanda ötekinin gözlem nesnesi olarak kendisinin farkında olması. Her ikisinde de kişi kontrol edemediği dış ortamdan yansıyan bir nesne-imge olarak kendini deneyimlemekte ve bu değişen imgeye “bizzat kendim” diyebilmektedir. Kendinin farkında olması ve diğer insanların onun farkında olduklarını bilmesi, var olduğunu ve ayrıca onların var olduklarını kendine inandırabilmesi için gerekli. Kafka’nın dilencisi gibi, var olduğumuza inanmak için bakış dileniyoruz: “Hayatımın amacı insanların bana bakmasını sağlamak.” Öte yandan tehlikelerle dolu bir dünyada, potansiyel olarak görülebilir olmak, tehdit altında yaşamaktır. Bakışların tehdidi karşısında, doğadaki canlıların av olmamak için geliştirdikleri kamuflaj tekniklerini biz de kullanıyoruz. Anlayacağınız, görmek ile görülmek arasına gerilmiş ipte cambazlık yapan imgeleriz. Benliğinizin her an dengesi bozulabilir ve boşluğa düşebilirsiniz. Ve kendimizi dengede tutmak için aynadan bize yansıyan imgemizle oynamak zorundayız, kendimizi bir imge-nesne olarak ötekilerin bakışlarına sunmak. Beğeni aldıkça var olabiliyoruz ancak. Ama o bakış yok mu, insanın içine işleyen, içini gören delici bakış? ***  Medusa’nın taşlaştırıcı bakışından ya da kem gözlerden sakınabilirsiniz, ama ötekinin delici bakışından, içinizde neler olup bittiğini, neler düşünüp neler hissettiğinizi gören, niyetlerinizi okuyan bakıştan kaçamazsınız. Görülme korkusunu o kadar içselleştirdik ki sonunda onu tanrılaştırmak zorunda kaldık. Tanrılaştırdığımız bakış şimdi, gözetim toplumunun panoptikonu hâlinde cisimleşti. Keşke sadece bedensel hareketlerimizi görmekle yetinseydiler; geliştirdikleri tekniklerle artık içimizdeki zihinsel ve ruhsal hareketler de okunabiliyor. Gündüz güneş, gece ay olup 24 saat aralıksız içimizden geçenleri, niyetlerimizi okuyan Mısır’ın tanrısı Horus’un, birliği matematiksel olarak sembolize eden gözü, kendi varlığını meşrulaştırmak için yine sayısal birliğe gerek duyan despotun gözüne dönüşmüştür. Parçalanıp dağılmaya teşne imgesel benlik, sırf bütünsellik yanılsaması yaşamak için despotun bakışına boyun eğerek “bir”leşmeyi tercih ediyor ve kendi tutarlılığını ve bütünselliğini ancak devlet denilen despotik bedenin hiyerarşik yapısında keşfediyor. *** Ah şu bizim kırılgan benliğimiz! Sırf kırılıp dağılmamak için köleliğe bile katlanıyor. Guattari’nin tanımladığı “boyun eğdirilmiş gruplar”, bütünün içine kapatılmışlardır: “Hiyerarşi, dikey ya da piramit biçiminde örgütlenme, her tür olası anlamsızlık, ölüm ya da dağılma riskini önlemek, ...öteki grupları dışlamak, kendini koruma mekanizmalarını sağlamak için tasarlanmıştır” (Deleuze). Despotun bakışı altında özneleşmiş kölelerin nasıl oluyor da hâlâ bizzat kendileriyle gurur duyduklarına şaşıyorum. Kendileriyle değil, efendileriyle gurur duyduklarını itiraf edenler daha dürüst. Tüm çabamız, benliğimizin dağılmasını önlemek. Peki dağılmazsak kölelikten nasıl kurtulabiliriz ki? Ancak dağıldığımızda ve parçalarımız arasında yatay ilişkiler icat ettiğimizde, özgürleşebiliriz. Rapte kadın sesi ezber bozuyor
Cihangir Köroğlu Türkiye’de kadın rapçilerin sayısı ve görünürlükleri özellikle ABD ve Avrupa’ya göre birçok nedenden dolayı geride kalsa da, ülkemizdeki kadın rap sanatçıları üretimleriyle ezber bozuyor. Rap müzikte var olduklarını ve olacaklarını gösteriyor kadın rapçiler. Türkiye’de rap dünyasının kadın sesleriyle bir araya geldik. Adlarını bildiğimiz, önümüzdeki günlerde de daha sık duyacağımız Ayben, Lil Zey ve Hazel ile kadın rapçilerin yolculuklarına dair konuştuk. *** ÖNYARGILARI SANATLA KIRIYORLAR AYBEN: YENİ NESİL DAHA BİLİNÇLİ Türkiye’de rap zirve döneminde. Ülkemizin ilk kadın rapçilerinden biri olarak bu yükselişi nasıl yorumluyorsunuz? Yerini buldu. Bu zamana kadar özellikle ülkemizde yok sayılan bir türdü rap. Tüm dünyada aynı oranda ciddi bir yükselişe geçti fakat ülkemizdeki radyolarda da hâlâ tam anlamıyla yer bulduğu söylenemez. Bazı durumlarda ayrımcılık devam etmekte. Fakat teknolojinin gelişmesi, sosyal mecraların ve dijital platformların artması sebebiyle gençler istedikleri her şeye ulaşabilir ve beğendikleri her şeyi de paylaşabilir durumda. Aynı zamanda icracıların da elinde şarkılarını sunabilecekleri sınırsız bir dünya var.İcracılar, radyoların çalmasını, televizyonlarda görünmeyi beklemek zorunda değiller. Bu durum üretimi ciddi anlamda besledi. Hal böyle olunca da yükseliş durdurulamaz bir hal aldı. Üretimlerini ilk yapmaya başladığınız dönemde, sektörde kadın olarak var olmanın zorlukları nelerdi?  20 yıldan fazladır bu işi yapıyorum. Çocukluğumdan beri… Bir ömür… Haliyle değişen ve gelişen ve hatta bazı durumlarda da gerileyen pek çok şey gördüm. İlk zamanlara kıyasla daha duyarlı ve bilinçli bir nesille karşı karşıya olduğumuz bir gerçek.  Onlar, diğerlerine nazaran yaptığınız işi cinsiyetinizin önüne koyuyorlar. Bu da en önemli gelişme bence. Bazen yine de önyargılarla karşılaştığım oluyor. Kadın olmanız sebebiyle sizi daha nahif ve kırılgan şeylere yakıştırıyorlar ve erkek egemen bir sektörde sesinizin çıkıyor olması kimisini hâlâ rahatsız edebiliyor. Bu da bizim sorunumuz değil. *** LİL ZEY: SANATIMIZA ODAKLANMALIYIZ Rap müzik gibi erkek egemen bir alanda müzik yapmanın zorlukları neler? Hip-Hop tarzıyla ilgilenen kadınlara neler söylemek istersiniz? Açıkçası ben pek bir zorlukla karşılaştığımı söyleyemem. Hemcinslerime zor olanı seçmelerini tavsiye ederim. Ayrıca şu an alışık olduğumuz birçok kadın sanatçının aksine, cinsiyetlerini ortaya koymadan sanatlarına odaklanmalarını... Şarkılarda bir his uyandırabilmek, hem kalplere hem beyinlere dokunabilmek açıkçası işin zor olan kısmı. Çaba sarf etmek, üstüne düşünmek gerekiyor.  Sizce rap, kadınların da isyanını anlatıyor mu? Sizin çalışmalarınızda bunun daha net örneklerini görecek miyiz? Rap tabii ki kimseyi dışlamadan, toplumun her kesiminin isyanını anlatır. Ama benim yaptığım müzik bana özgü bir şey. Benim çalışmalarımda ne göreceğinizi ben bile kestiremiyorum ama isyan da var aslında şarkılarımda. Belki üstü açık olmasa da... Kendimi kalıplara sokmak, bir türün ya da bir akımın parçası olmak, ya da onu kurallarına göre yapmak hiçbir zaman amacım olmadı. Ben şarkılarımda yalnızca ilgilendiğim meseleler hakkında konuşuyorum veya içimi döküyorum. Şarkılarınız aracılığıyla dinleyiciyle samimi bir bağ kuruyorsunuz. Şimdi de yeni bir albüm üzerinde çalıştığınızı biliyoruz. Yeni albümde dinleyicilerinizi neler bekliyor? Ruhani bir gezinti... Zamansız melodiler... Kendi kendisiyle yüzleşebilecek yüzü bulabilmelerini istedim şarkılarda. Fazla da izah etmek istemiyorum, çünkü şarkılarda herkesin dilediğini ve aradığını bulacağına inanıyorum. *** HAZEL: ERİLLİĞİ HEP HİSSEDİYORUZ Dünyada “rapçi” tipolojisi bir standardın içerisinde. Kadın bir rapçi olarak zorluklarla karşılaştınız mı ? Elbette. Hem dünyada hem de Türkiye’de rap müzikte eril egemenliğin ağırlığını hissettik ve hissediyoruz ancak bu, son 1o yıldır bambaşka bir hal aldı. Artık kadın rapçiler de istedikleri müziği istedikleri şekilde icra ediyorlar. Başarı basamaklarını tırmanıyor ve ilgi topluyorlar. Ülkemizde kadın olmak bile zorken, kadın rapçi olmak gerçekten zorlu bir yol. Görüntümüzden yaşam şeklimize, davranışlarımızdan ilgi alanlarımıza kadar birçok alanda tepki çektiğimiz bir coğrafyada, sesimle ve anlattıklarımla birtakım zorluklar yaşamam kaçınılmaz oluyor. “Ne anlatabilir ki?”, “Kadın rapçiler, rap yapmasınlar!”, “Sesleri, lirikleri bu müziğe uygun değil ki.” diyorlar. Önyargı daima hâkim. Geçtiğimiz günlerde yeni single’ınız klibiyle beraber çıktı. Pandemi koşullarında üretim süreci nasıl geçti? Pandemi sürecinden en az etkilenen insanlardan biri olabilirim. Tek başına, evinde vakit geçirmeyi severim. Ara ara kapanmayı, dış dünyayla ilişiğimi kesmeyi de fazlasıyla yararlı buluyorum. Benim için uzun süreli, büyük bir terapi oldu diyebilirim. Kendimi dinlediğim, hayatıma ve müziğime farklı yönler vermeyi düşündüğüm, yaratıcı bir süreç geçirdim. Müziğimin ilk dikkat çektiği dönemler, hep izolasyonlara denk geldi. Dinleyiciyle aramdaki en sağlıklı iletişim kanalı müziğim olduğundan, pandeminin bana getirdiği içsel yolculuğu şarkılarım vasıtasıyla onlara ifade ettim. Yer yer mutlu, yer yer hüzünlü bir dönemimi, kendileriyle paylaştım. Bir katliam… Bir şair yüreği…
Tarih: 16 Mart 1978. Yer: İstanbul Üniversitesi’nin önü… O gün toplu halde çıkan öğrencilerin üzerine atılan bomba ve silahlı saldırı sonucunda yedi kişi yaşamını yitirdi, onlarcası yaralandı. Büyük acıların toplamı tarihimiz… Gözyaşları ve ağıtlarla harmanlanan… Gencecik çocukları toprağa verdiğimiz, karabasanı bol günlerle örülü... Yürek dayanır mı? Dayanmaz. Bir şair evinde çay içiyor. Belki bir gün önce baktığı hastalarını düşünüyor. Bugüne kadar yüzlercesinin yarasına merhem olmuş, kaldırmış ayağa. Bir yandan haberleri dinliyor. Ajans, İstanbul Üniversitesi’nin önünde yaşanan katliamdan söz ediyor. Kanlar içinde yere serilmiş fidanları düşünüyor. Ter boşanıyor sırtından. Nefes alamıyor. Kalbini tutuyor. Yığılıyor oracığa. Yapılan cenaze merasiminde yakalara iliştirilen fotoğrafta Ceyhun Atuf Kansu yazıyor. *** Kansu, kendini Anadolu’nun ve yoksulluğun sözcüsü kılan bir şairdi. Şiiri zaman zaman kötümserliğe kadar uzansa da, dizelerinde var olan somut gerçeklik karşısında bir şeyler yapamamanın ezikliğini görmek mümkündü. Sanki Anadolu’yu yazarsa kurtaracağını düşünüyordu. Oysa Anadolu’nun kurtuluşu yazmaktan geçmiyordu. Gerçekten halk sevgisini içinde yaşatan yöneticilere ihtiyaç vardı! O; tüm zenginlikleriyle özümseyip, sindirdiği halk kültürünü çok iyi biliyordu. “Ninni”den beslenen, “masal”la ilerleyen şiirinde Anadolu’nun geçmişini bütün renkleriyle kullanıyordu. Kansu, yurt kavramına yeni bir soluk getirdi. Ancak şiirini kurarken, yurdunu doğanın dışında bırakmadı. İçinde olduğu sakin ama derinden ilerleyen ruh durumu, zaman zaman “düşünsel” yapının dışındaydı. İtirazları son derece duygusaldı. Ama bu ona incelik ve sahicilik kazandırıyordu. Toplumcu şiire yönelmesinin sırrını şöyle açıklıyordu: “Zamanla dünya insanlarının, dünya halklarının da kendi ülkemizin insanları gibi, aynı sorunlarla, aynı dertlerle karşı karşıya olduklarını okudum. Bunların arasında bağlantılar bulmaya çalıştım. Bu ülkeleri tanırken, bu ülkelerin halklarına da ilgi duydum. Brezilya’ya, Bolivya’ya, Vietnam’a, böylece şiirimde kendi halkım için söylediklerimi, bize benzeyen başka az gelişmiş ülkelerin halkları için de duydum.” Bu sözler onun çağdaş hümanist ozan kimliğiyle evrensel olana geçişinin de kanıtıydı. O, son dönemeçte Ataol Behramoğlu’nun deyişiyle, “Sol Kemalizm’den Marksizm’e doğru da açılan” bir şairdi... Özellikle “Yanık Hava” kitabından itibaren, “Kemalist inanç ve duyarlılıkların yanı sıra, Marksist ana koldan etkilendiğinin belirtileri ile” çıkıyordu karşımıza. Ceyhun Atuf’un siyasal şiir atmosferine geçişi, aynı zamanda meslektaşı olan Orhan Asena’ya ne kadar benziyor. Asena oyunlarını başlangıçta Anadolu tarihinden yola çıkarak yazdı. Kansu da şiirinde Anadolu’nun duyarlılıklarını tarihsel bir bakış açısıyla sundu bize. Zamanla Orhan Asena bu yapıdan çıkarak dünya insanının yaşadığı sıkıntılara uzandı. Şili’de yaşanan kara darbeyi merkezine taşıdı. Ölü Kentin Nabzı, Şili’de Av ve Bir Başkana – Allende’ye – Ağıt üçlemesi en özel eserleri oldu. Kansu da, “Bağımsızlık Gülü” ile “Buğday, Kadın, Gül ve Gökyüzü” kitaplarında Jose Manuel’den, Hiroşima’ya, Joan Baez’den, Andersen’e, Lyon Garı’na, Lorca’ya kadar uzandı. Kansu, yurdun kalkınmasını köyün kalkınmasında olduğuna inanan bir aydın – şair olarak Gül Gazetesi şiirinde, “Güllerden haberiniz yoksa devleti yönetmeyin/Unutmuşsa gül vaktini halk,/Salkım salkım dökülen akasyalara/Bakan yoksa, düzenden filan söz etmeyin!” diyerek artık yüksek perdeden karşı çıkışını – itiraz noktalarını sunmaya başladı. *** Şair yüreği bir katliama dayanmadı. Ama yazdıkları, başka şairlerin şiirlerinde de hayat buldu. Ali Cengizkan’ın “Yaşamak Gibi” şiiri bize onun öğüdünü tutmamızı salık veriyor: “Küçük şeyleri sevmeliyim/Dedem Ceyhun öğütledi./Çolak amcamın demlediği Bergamut tütsülü çayları/Zından demirlerinde akşam/Karanlığı gözaltında tutanı/Ay çevrende dinlenirken Sürmeli kızımın bakışını/Dışarda elleri bahar/İçerde deli eden âşıkları/Simit yemeyi yürürken/Sevdiğimi sokakta öpmeyi/Bir çiçek duruşunda dimdik / Kavgada ön safta gitmeyi.. (…)” Mank şaşırtmadı
Murat Tırpan Salgın döneminde salonlara adım atamayan sinemaseverler olarak Oscar tahminleri ve sürprizleriyle neyse ki biraz olsun heyecanlanmış durumdayız. Elbette eski havası yok Oscar’ın, gösterişli törenler, her yeri dolduran reklamlar ve partiler, prömiyerler ve bilumum temaşa yok ama sanki bu sefer de başka bir havası var. Bu havanın muhtemelen en önemli nedeni online servislerin kaçınılmaz yükselişi. Büyük yapım şirketleriyle online platformlar arasındaki rekabeti izliyoruz heyecanla.  Örneğin Netflix orijinal filmleri ile bu yıl 35 Oscar adaylığı alarak bir kez daha değme Hollywood stüdyolarının önüne geçmiş durumda. En iyi film için aday gösterilen sekiz iş arasında birçok online servisin imzası var. Online platformların Hollywood'un ve dünyanın en büyük ve ödüllerine hâkim olup olamayacağı, değişimin nereye doğru olacağı merak konusu. David Fincher imzalı “Mank”, bizi hiç şaşırtmayan şekilde En İyi Film, En İyi Yönetmen, Başrolde En İyi Erkek Oyuncu (Gary Oldman) ve Yardımcı Rolde En İyi Kadın Oyuncu (Amanda Seyfried) dâhil olmak üzere on adaylık alarak Oscar’ın yıldızı olmuş durumda. Elbette bu durum galibiyeti garantilemiyor, 2019’da on adaylık alan Roma ve geçen yıl da yine on adaylığa ulaşan The Irıshman’in en iyi filme uzanamadığını hatırlatmak gerek. Bu yıl “Mank”ın yanı sıra Netflix’in “The Trial of the Chicago 7” adlı filmi, En İyi Film ve Yardımcı Rolde En İyi Erkek Oyuncu (Sacha Baron Cohen) dâhil olmak üzere altı adaylık aldı. Ve Obamalar’ın prodüksiyon şirketi Higher Ground'un filmi “Crip Camp” ve müthiş bir hikâye olan “Ahtapot Öğretmenim” En İyi Belgesel dalında aday gösterildi.  Netflix’in en büyük rakibi Amazon ise, altısı Riz Ahmet’in etkileyici oyunculuğuyla öne çıkan filmi “Sound of Metal” için olmak üzere 12 adaylık alarak gösteriş yaptı. “İlki kadar komik” yeni Borat filmi, “Miami'de Bir Gece” ve herkese izlemesini ısrarla önerdiğim belgesel “Zaman” da aday gösterilen filmler arasında. Apple ise bugüne kadarki ilk iki adaylığını “Wolfwalkers” (En İyi Animasyon Filmi) ve “Greyhound” (En İyi Ses) dallarında aldı. Özellikle Wolfwalkers’ın adaylığı çok sevindirici, çünkü bugüne dek Oscar’da yarışan birçok animasyondan kesinlikle daha iyi.  KADIN YÖNETMENLER BU YARIŞTA İDDİALI  En iyi yönetmen kategorisinde Chloé Zhao ve Emerald Fennell’in adaylıkları ayrı bir heyecan uyandırıcı. Çünkü düşünün ki bu kategoride bugüne dek sadece toplamda beş kadın aday gösterilmişken bu yıl iki kadın adayımız birden var ve ayrıca Nomadland’in genç yönetmeni Zhao, Asya kökenli ilk ve Oscar tarihinde de bir yılda en çok aday gösterilen kadın oldu. Film uyarlama senaryo, kurgu ve en iyi film kategorisinde de aday gösterildi. Diğer yönetmen adayları ise “Minari” ile Lee Isaac Chung, “Mank” için Fincher ve “Another Round” filmiyle Thomas Vinterberg.  Özellikle Vinterberg biraz sürpriz sayılabilir çünkü Aaron Sorkin (Chicago 7) ve Regina King (Miami'de Bir Gece) aday olmak için çok daha iyi seçenekler gibi görüldüğünden Vinterberg En İyi Yönetmen kategorisi için neredeyse hiçbir tahmin listesinde yer almıyordu. Biraz Pawlikowski'nin Cold War’ına benzer bir şekilde Another Round son dakikada En İyi Yönetmen yarışına girmiş oldu ve olan Regina King'in ilk yönetmenlik denemesi Miami'de Bir Gece’ye oldu. Açıkçası bu filmin adaylar arasında olmasını fazlasıyla arzu etsem de Vinterberg’in adaylığına da seviniyorum. King’in ise Oscar yarışında önünde uzun yılların olduğu muhakkak.  OYUNCULUK ÖDÜLLERİNDE ÇEŞİTLİLİK HÂKİM  Oyunculuk ödüllerinde ise çeşitlilik hâkim. Her anlamda böyle, özellikle de beş yıl öncesine kadar Beyaz Oscar olarak eleştirilen ödüllerdeki siyahi adayların çokluğu açısından da. Yönetmen kategorisindeki kadınlarda olduğu gibi bu konuda da son yılların en farklı Oscar’ıyla karşı karşıyayız.  Chadwick Boseman ("Ma Rainey's Black Bottom") ve Riz Ahmed ("Metalin Sesi"), Steven Yeun ("Minari") için oy verenler de dahil olmak üzere yirmi oyunculuk adayından dokuzu siyahi sanatçılar. 2016 yapımı "Fences" filmindeki performansıyla ödül kazanan Viola Davis, dördüncü Oscar adaylığına ulaştı ve bu Davis'in şimdiye kadarki en çok aday olan siyahi aktris olması demek. Yeun ise şimdiye kadar en iyi erkek oyuncu için aday gösterilen ilk Asyalı Amerikalı.  Bu arada en iyi kadın oyuncu adaylarından Carey Mulligan’ın “Promising Young Woman”ınındaki politik doğruculuğun biçimine ne kadar mesafeliysek Frances McDormand’ın "Nomadland" performansına da filmin kendisine de o kadar yakın olduğumuzu ekleyelim.  En iyi erkek oyuncu için bazı “eski topraklar” da karşımızda: Anthony Hopkins, “The Father” ve Gary Oldman, "Mank." The Father, 2020 Sundance Film Festivali'nde gösterildiğinden bu yana övgü dolu eleştiriler aldığından pek büyük bir sürpriz olmasa da Florian Zeller’in demansa giren bir babayı anlattığı filminin tahmin edilenden daha fazla adaylık aldığını gördük. Sadece En İyi Film adaylığına girmedi, aynı zamanda Anthony Hopkins ve Olivia Colman'ın adaylıklarının yanı sıra Uyarlama Senaryo, Kurgu ve hatta Yapım Tasarımı adaylıkları da kazandı. Bu film neler alır çok emin olamasak da artık "görülmesi gereken" statüsüne girdiğini söyleyebiliriz.  Bu yıl Oscar’daki birçok kategorinin sonucunu merakla bekliyoruz ama bu rekabetin fazlalığından mı yoksa biz fazla sıkıldık da bize mi öyle geliyor, emin değilim. Uygarlık krizi ve birey
Bauman, bir sosyolog ve düşünür olarak, günümüzde yaşanan sorunların sorumluluğunu kurumlardan alıp tek tek bireylere ve onların benliklerindeki yetersizliğe yüklemenin yanlışlığının altını çiziyordu ‘Bireyselleşmiş Toplum’ adlı kitabında. Benzer bir şeyi iktidar da yapıyor, salgının yayılmasındaki sorumluluğu tek tek bireylerin üzerine yıkıyor, “Biz elimizden geleni fazlasıyla yaptık, siz maske takmıyor, mesafeye ve temizliğe önem vermiyorsanız yapacak bir şey yok” dercesine… Tüketim toplumunun, gerçekte kendisine karşı, yani toplumsallığı tahrip etmek üzerine geliştiğini uzun zamandır deneyimliyoruz. Toplumsal bağlar zayıflaştıkça, bireylerin üstesinden gelmeleri gereken sorunlar da artmış durumda. Bazı popüler şarkıcıların şarkı sözlerinde ya da medyada sıklıkla dile getirilen “Ne istersen o olabilirsin, yeter ki aklını çalıştır ve iste” minvalinde sözlerle yanılsamalı bir özgürlük hissi ve içi boş bir bireysellik boca ediliyor. Bu hileli bir durum, çünkü insanların gerçek potansiyellerini tahrif edip toplumun ve kurumların eğitim başta olmak üzere kendi yükümlülüklerini yerine getirmeyip her şey sanki o kişinin arzusu ve yeteneğiyle ilişkiliymiş gibi bir hava yaratılır. Üniversite sınavında birinci olan, eğitim olanağı kısıtlı çoban genç gibi haberler aracılığıyla da bu algı güçlendirilir, istisnai durumlar normalleştirilir. Sanki birisi başarılı olamıyorsa bu onun suçudur. Hâlbuki kendilerinin dışında, egemen olan güçlerin belirlediği kurallara uygun olarak davranmak zorundalar ve o kurallar yine egemen olanın çıkarına göre şekillenir. Üstelik, kendi yaşamlarına bakıp arzularını tanıyarak içinde bulundukları kuralları öğrenerek bir strateji belirlemeleri de güçtür. Psikoterapi, biraz da bu yüzden gittikçe önemini arttırıyor toplumsal hayat içinde. Çünkü bu kurallar, illa formel bir biçimde de olmaz, önceden ayarlanmış ve biçimlendirilmiş gündelik hayata kapılmak bile bir tür beyin yıkama etkisine neden olur, kişi neyi neden yaptığını anlayamadan kaybolup gider ‘şey’lerin ve kışkırtılan ama tatmin edilemeyen arzuların çatışması içinde. BEDEL ÖDEMEYİ GÖZE ALACAK Bauman, Bourdieu’nun toplumsal ilişkilerde ‘iğretilik’ diye tanımladığı yeni bir durumun da tek tek bireylerin işini zorlaştırdığından bahsediyor kitabında. Geçmişin büyük ve hantal panaptikonları, gözetleyici ve nezaretçi kurumları terk edilmekte, internet arama motorlarındaki arama geçmişi ya da sosyal medya paylaşımlarıyla çeşitlenen ve daha derine inen gözetleme ve takiple birlikte, artık hareketin hızına kapılan, hiçbir insana ya da işe, yaşam alanına bağlanamayan, hiçbir yükümlülük altına girmek istemeyen bir bireysellik inşa edilir. Hareketlilik, esneklik ve sınırsızlık, bu yeni bireyselliğin temel özellikleri haline gelir. Bir zamanların reklam filmlerindeki ‘Özgür Kız’ gibi, sırt çantası ve banka kartıyla dünyayı gezen, çocuksu, tasasız... Ama bu yeni bireysellik durumları, pek çok hayal kırıklığına neden olduğu gibi, kişileri değersizlik duygularıyla da baş başa bırakır, yalnızsa kendisi yüzünden yalnız, zengin ya da başarılı olamamışsa kendisi yüzünden. Kurallar ve koşullar sürekli değiştiği için ve adapte olma çabası içinde kendi arzuları ve benliğinden uzaklaştığı için, gerçekte ne istediğini de bilemiyordur artık. Kişisel gelişim endüstrisi, ‘kullan at’ niteliğine sahip sahte kendilikler üretse de, sahte kendiliklerin özelliği de kolay dağılır olmasıdır, en ufak bir eleştiri ya da zorluk karşısında. Böyle bir durumda kişi ya yeni bir sahte kendilik ihtiyacı içinde olacak ya da her şeyi bir kenara bırakıp hakiki kendiliğine ulaşmak için bedel ödemeyi göze alacaktır. SINIRSIZLIK, SINIRLANMAYA EVRİLDİ Pandemi, hareketlilik ve hız yanılsamasını bozarak hayatımıza girdiğinden beri, işler epeyce bir karışmış durumda. Sınırsızlık, her anlamda sınırlanmaya bıraktı kendisini. Güvenlik ve özgürlük, yine karşı karşıya geldi ve dijital teknolojinin zihinsel ve bireysel özgürlüğe katkısının sanıldığından da az olduğu görüldü. Freud, bugünlerde sık sık hatırlanan kitabı ‘Uygarlığın Huzursuzluğu’nda, arzuların ve ihtiyaçların bastırılmasından, yani mutluluk olanağının bir bölümünden vazgeçerek mümkün olan uygarlığın, insanı üç büyük tehlikeden, kendi bünyemizden, dış dünyadan ve öteki insanlarla kurduğumuz ilişkilerden kaynaklı içsel ve dışsal tehlikelerden korunmaya hizmet ettiğini yazmıştı. Günümüzde uygarlığın krizde olmasının nedeni de, bu üç büyük tehlikeden bireyi uygarlığın koruyamadığını pandemiyle birlikte deneyimlemiş olduk. Yaratılan bu bireysellik ve uygarlığın geliştiği noktada sahip olduğu yetersizlik, önümüzdeki günlerin ana siyasi ve toplumsal meselelerinden birisi olarak yerini alacak gibi görünüyor. Zorlu PSM'nin yeni radyosu yayına başladı: Vestel PSM Radyo
Zorlu PSM'nin Vestel sponsorluğu ve Karnaval Medya Grubu iş birlikteliği ile hayata geçirdiği Vestel PSM Radyo yayına başladı. Kültür sanata erişimin herkes için erişilebilir olmasının öncelikleri arasında yer aldığını belirten Zorlu PSM Genel Müdürü Filiz Ova, yeni performans alanları olarak tanımladıkları Vestel PSM Radyo ile ilgili “Radyo 125 yıldır varlığını sürdüren ve her daim gelişen teknolojik trendlerle kendini yenileyen bir kitle iletişim aracı. Günümüzde gezegenin %95’ine ulaşıyor. Yakın zamanda yapılan Nielsen araştırması gösteriyor ki katılımcıların %83’ü pandemi döneminde daha çok radyo dinliyor. RTÜK araştırması ise katılımcıların %67 oranında özellikle mobil cihazlardan dinlendiğini gösteriyor. 15-24 yaş aralığının %38,4’ü, 25-34 yaş aralığının %40,4’ü ve 35-44 yaş aralığının %40,7’si evinde ya da iş yerinde radyo bulunduruyor. Radyo altın çağını yaşıyor diyebiliriz. Tüm bu verilerin yanında radyonun herkese erişilebilir olmasını Zorlu PSM olarak özellikle önemsiyoruz. Bu yönüyle PSM sahnelerini radyomuza taşıyacak ve böylelikle içeriklerimizi 24 saat izleyicilerimize ulaştırabileceğiz” konuştu.  Vestel PSM Radyo’nun basın toplantısında konuşan ve radyonun sponsorluğunu üstlenen Vestel Ticaret A.Ş. Genel Müdürü Ergün Güler ise şunları söyledi: “2020 yılı hepimizin hayatını derinden etkileyen, alışkanlıklarımızı değiştirdiğimiz, mevcut şartlar altında yeni şeyler keşfettiğimiz bir yıl oldu. Dünyada 350 milyon kişi üzerinde yapılan bir araştırmaya göre; pandemi döneminde insanların yüzde 20’si yeni bir hobi edindi. Bu oranın yüzde 40’ı mutfakla ilgili bir hobi edinirken, yüzde 40’si sanat, yüzde 20’si de sporla ilgilendi. Vestel olarak mutfak hali hazırda faaliyet gösterdiğimiz, teknolojilerimizle tüketicilerin hayatını kolaylaştırıp, mutfak deneyimini keyifli hale getirdiğimiz bir alan. Spor, uzun yıllardır Vestel’in desteklediği, voleybol, ritmik jimnastik, hentbol gibi özellikle kadın sporcuların gelişimine katkıda bulunabileceğimiz dallarda yatırımlarımızı sürdürdüğümüz bir alan. Sanatta ise uzun yıllardır Zorlu PSM ile iş birliği içinde olmaktan büyük onur duyduğumuz bir alan. Şimdi sanat ve teknolojiyi aynı yolda buluşturan bu güç birliğini yeni bir boyuta taşıyoruz. Zengin içeriklerle hayata geçecek Vestel PSM Radyo, dinleyicileri nicelikten öte nitelik olarak memnun edecek bir dijital radyo olacak. Zorlu PSM ve Karnaval Radyo iş birliğiyle hayata geçen Vestel PSM Radyo, Türk insanının tam da en ihtiyacı olan dönemde eğlenceli içerikler, keyifli sohbetler, pandemide hayatımızın önemli bir parçası haline gelen podcast’ler ve kaliteli müzik dinleme imkanı sunacak.” Vestel PSM Radyo için iş birlikteliği gerçekleştirilen Karnaval Medya Grubu COO’su Burak Can ise “Bugün Karnaval medya grubu olarak, Vestel sponsorluğunda Zorlu PSM ile birlikte hayata geçirdiğimiz Vestel PSM Radyo ile, Zorlu PSM'nin çok sesli özgün içeriğini dijital radyo mecrasına taşıyor olmanın mutluluğu ve heyecanı içindeyiz. Karnaval Medya Grubu bünyesinde bulunan ve 90'ların başından bu yana Türkiye'nin en eski, en köklü radyolarından gelen tecrübe ile birlikte radyoculuktaki bilgi birikimimizi, Karnaval'ın güçlü teknik alt yapısında Vestel PSM Radyo'da birleştirdik. Dolayısıyla bu özel iş birliği, geleneksel medya sponsorluğumuz dışında Zorlu PSM gibi kültür-sanat, eğlence alanında lokomotif görevi gören bir markayla birlikte içerik üretiminde bir değer zinciri yaratma ve bu değer zinciriyle birçok yere de dokunabilme amaçlarını da içerdiğinden bizim için çok kıymetli.” ifadelerini kullandı. PROGRAMLAR, DOYURUCU İÇERİKLER SUNUYOR Vestel PSM Radyo yayınları boyunca klasik rock, pop rock, indie rock, folk, turkish folk, jazz, ve soul gibi pek çok farklı müzik janrını barındıran bir yayın akışının yanı sıra özgün içerikli programlar da yer alıyor. Bu kapsamda Vestel PSM Radyo’da; caz davulcuları üzerine programıyla Ferit Odman, Kuzey ülkelerinden haberler ve müzik seçkileri ile Nordik Simit, keşif temalı müzik programı ile Merve Evirgen, popüler kültür ve gündeme dair Play Tuşu, programında ağına takılan müzik ve müzisyenlere yer vereceği programı ile Okan Aydın, her bölümde bir kült filmin “Türkiye’de çekilse yönetmeni kim olurdu, kim oynardı, senaryo nasıl olurdu?” sorularına eğlenceli cevaplar arayacakları programları ile “Kutsal Motor”, lokal sahnenin öne çıkan isimlerini ağırladığı Lokal Terapi ile Zeynep Güray ve kültür sanat gündeminden haberlerin yer alacağı Bloknot dinleyicilerle buluşacak. Vestel PSM Radyo’yu Karnaval.com, Karnaval IOS ve Android uygulamaları ve zorlupsm.com üzerinden dinelenebiliyor. Hazal Kaya'dan sözlerinin kesilerek verilmesine tepki
Gazeteci Nilay Örnek’in popcast programına katılan sanatçı Hazal Kaya, Aşk-ı Memnu dizisinde oynadığı sürede henüz çok genç olduğunu, ergenlik döneminde olduğunu da anlatan oyuncu, uzunca bir süre de alaylı olması nedeniyle eleştiriler aldığını hatırlattı. ‘Adını Feriha Koydum’, ‘Aşk-ı Memnu’ ve ‘Bizim Hikaye’ gibi dizilerde rol alan Hazal Kaya, dizi oyuncusu olarak sadece güzel olmasının kendisini bir yere getirdiği şeklindeki görüşlere tepki vererek “Onlar zaten, dizi oyuncu, onlar zaten ünlü, güzel oldukları için filan gibi bir yere konmaya çalışıldık hep ve günün sonunda şeyi fark ediyorum; Hayır ya, sadece güzel olduğum için 15 yıldır burada olamam yani, çok çalıştım, şimdi mesela bunu dile getirmenin kıymetini, daha doğrusu bunu kabul etmişim, şimdi anlıyorum. Hayır ben yetenekli biriyim ya. Ve bu yeteneklerimi geliştirmek için de elimden geleni yaptım” diye konuştu. Mynet'te yer alan habere göre; uzun yıllar boyunca dizilerde oynayan pek çok oyuncu gibi farklı kategorize edildiğine, küçümsendiğine dikkat çeken Kaya, “O bir takım yüksek tiyatrocularla birlikte çalışırken. Yani böyle düşününce aslında çok fazla savaştık ve savaşıyoruz biz kadın oyuncular olarak ve yine dizi oyuncuları diye tanınan kadın oyuncular olarak bir süre şeyle. Hep böyle bir kategorize edilemiyoruz, hep böyle kategori dışı bırakılıyoruz.” açıklamasını yaptı. Tüm bu sözlerinin ardından da dizilerin yurt dışına satılmasından sonra dizi oyuncusu olmanın bir değer kattığına değindi. Ancak konuşmalarındaki bazı cümlelerin kesilmesiyle de yanlış anlaşılmalar ortaya çıktı. Oyuncu, bunun üzerine aşağıdaki paylaşımı yaparak konuya açıklık getirmeye çalıştı ve bazı medya kuruluşlarına da sözlerinin cımbızlandığı söylemi ile tepki gösterdi.  “GERÇEKLİĞE İHTİYACIMIZ VAR” Hazal Kaya, aslında röportajda Nilay Örnek’in, eskiden oyuncuların benzer bir söylem içine hapsedildiği, gerçekliğinden koparıldığı, röportajlarında bile tek elden çıkmış gibi aynı cümlelerin kurulduğu bir süreç yaşandığına dikkat çekti. Menajerler aracılığıyla da yapılan bu benzer söylem şeklinden artık daha gerçekçi, her ünlünün kendi cümleleriyle ve hayatın içinde bir karakter olarak kendisini ifade etmeye başlamasıyla bu durumun değiştiğine vurgu yaptı ve “Gerçekliğe ihtiyacımız var” dedi. Hazal Kaya da buna katıldığını ifade ederek şunları söyledi: “Yıllarca dizi oyuncusu diye aşağılanıp aslında hiçbir beklentinin olmadığı birileri gibi yaşadık biz ve benim gibiler. Zaten sizden ne olur, güzelsiniz diye oradasınız. Sizden ne olur ki gibi bir yaklaşım vardı. Bu da bana o kadar acayip gelir ki hep yani ‘ne bu şimdi, nasıl bir tavır’ gibi. Böyle yani bağımsız sinemacılar, hep böyle bir sınıflılık hali, işte onlar daha falan, onlar tiyatrocu, tiyatro er meydanı, işte bağımsız sinema falan ama dizi ıhhh… O yüzden yıllar sonra bizim dizilerimizin satılıp da bizim değere binmemiz benim için şeydir ‘ilahi adalet’tir… Çünkü ağır işçileri bizdik sektörün hep. Hiç kimse bizim kadar çalışmadı. Hiç kimse bizim kadar ağır saldırıya da maruz kalmadı. Her anlamda. Her taraftan, buna sektörün kendisi de dahil. Dolayısıyla aslında bu bizim şimdi bu, biz de buyuz, kendimizi de ortaya koyabiliriz cesaretimiz aslında seneler senesi, herkesin saldırısına uğrayıp, onların altında kalmaktan geliyor. Hiç kimseye kendimizi beğendiremediğimiz bir on yıl var yani gerçekten. Ne zaman yurtdışına satılmaya başlandı bu işler ve hani bizim bir yerde olmamız, oraya değer katar oldu, hikaye çok değişti.” Netflix 'Duru Olmak' belgeselinin yayınını durdurdu
Bir trajedi hikâyesi: Einstein’ın İhaneti
Eda Yılmayan Sahnede Albert Einstein ve sokakta tanıştığı evsiz bir adamı izliyoruz.   II. Dünya Savaşı sırasında Almanların bomba üretmeye çalıştığını düşünen Einstein, Hitler’i durdurmak ister. Savaş karşıtı olmasına rağmen Almanları engellemek için Başkan Roosevelt’e bir mektup yazar. Almanlar bomba üretiminde başarısız olur ancak artık çok geçtir. Einstein milyonları etkileyecek atom çekirdeğinin parçalanmasını sağlar. Bu tüm dünyayı etkileyecek güçlü bir bombanın yapılmasına yol açar. Bu bir başarı mıdır yoksa bir katliamın başlangıcı mıdır?   Tiyatroadam’ın sahnelediği ‘Einstein’ın İhaneti’ oyununu Deniz Özmen yönetiyor. Kendisi aynı zamanda oyuncu kadrosunda. Diğer oyuncular ise Berk Yaygın ve Süleyman Sucuoğlu. Oyunda Einstein gibi dünyaca ünlü bir dehanın çelişkileri, başarısızlıkları ve üzüntülerini izliyoruz. 20’nci yüzyılda yaşanan insanlık suçlarının anlatıldığı metin felsefi bir içeriğe sahip. Felsefi söylemi size oyunun ağır ilerlediğini düşündürmesin aksine tek perdede akıcı bir oyun seyrediyoruz.  SAVAŞ KARŞITI EINSTEIN  Oyun boyunca Einstein ve serseri arasında geçen diyalogları dinliyoruz. İkisi de farklı görüştedir. Einstein savaş karşıtıdır, serseri ise savaşta oğlunu kaybetmiştir ancak bununla gurur duyar, oğlunun şerefli bir Amerikalı olduğunu söyler. Oğlunun ölümünün ardından işinden, karısından olmuş sokaklara düşmüştür. Einstein insan hayatının kutsal olduğunu, devletin vatandaşlara hizmet etmesi gerektiğini, devletin kölesi olmamaları gerektiğini anlatır. Çünkü onun için insan hayatı kutsaldır. Arkadaşına üzüntüsünü, “Oğlunun yaşayan bir kahraman olmasını isterdim. Ölmüş bir kahraman değil!” sözleriyle aktarır. Roosevelt’in Einstein’ın kendisine yazdığı mektuptan yola çıkarak başlattığı Manhattan Projesi, daha sonraki yıllarda Hiroşima’nın bombalanmasına sebep olmuştur. Einstein ve projede çalışan bilim adamlarının bombanın kullanılmasını durdurma girişimleri boşa gitmiştir. Ünlü fizikçi “Almanların atom bombası yapmayı başaramayacaklarını bilseydim, parmağımı bile oynatmazdım” diyerek pişmanlığını belirtir. Büyük bir vicdan azabı çeken Einstein, bir yandan da FBI ajanları tarafından takip edilir. Arkadaşıyla konuşması dahi izlenmekte FBI ajanı Einstein’ın her söylediğini not etmektedir. Arkadaşı bu işe bir anlam veremez, Einstein’ın kötü bir insan olmadığını da anlatır ama muhbirlik yapmaya mecbur bırakılır.  21 SENEYE YAYILAN DOSTLUK  Sahnede 21 seneye yayılan bir dostluğa, iç hesaplaşmalara tanıklık ediyoruz. Arkadaşı Einstein’a “Kimse sizden insanlığın yükünü taşımanızı istemedi ki Bay Einstein!” der. Ancak Einstein’ın üzerinde çalıştığı proje bir katliama sebep olmuştur ve bu bitmeyecektir. Einstein “Savaş insanı miyop yapar, başını öne eğer, kadrajında sefalet vardır” sözleriyle savaşın nelere yol açabileceğini aktarır. Savaşı savunan arkadaşına haykırır: “Bir Japon Amerikalıdan daha değersizdir değil mi?” Bu sözleri yaşadığı dramı, pişmanlığını anlatıyor aynı zamanda ekran karşısındaki seyirciyi de derinden etkiliyor.  Einstein, II. Dünya Savaşı’ndan sonra yeryüzünde insan kalmayacağından endişelidir. Arkadaşının sözleri ise adeta bir tokat gibi sahneden duyulur. “Sizin sayenizde yüz binlerce, on binlerce insan ölecek. Bilimin insanlığı bir yere getireceğini düşünürdüm. Barbarlık noktasına geldik” der. Sıradan bir insandan mı yoksa bir dehadan mı korkması gerektiğini bilemez.  Einstein kendisini bir trajedi olarak tanımlar. “Ben bir trajediyim galiba iyi niyetli bir trajedi” sözleri bir bilim insanının dramını gözler önüne seriyor. Oyun 24 Mart Çarşamba günü saat 21.00’de Moda Sahnesi yayınıyla evlerinizde. Işığın efendisi
İnsan belli bir yaştan sonra artık dostlarının, sevdiklerinin aniden hayatından çıkıp gitmesine alışıyor. Ama bazı insanlar var ki, onlardan bunu hiç beklemiyorsun. Yaşlarının sanki farkında değilmiş gibi yaşamayı keyifle sürdüren insanlar. Üstelik bazıları bize göre genç de… Aytekin de öyleydi. Onun bu dünyayı terk etmesi de benim için inanılmaz bir şey oldu. İdrak etmem bayağı vakit aldı. Ben sinema camiası içinde pek yer almadığım, o da benim dolaştığım yerlere pek uğramadığı halde, tanışırdık, sevişirdik. Belki ikimiz de yaptığımız işi de sevdiğimiz, o işi elimizden geldiği kadar iyi, hatta mümkünse biraz daha iyi yapmaya çalıştığımız içindir. Sinemayı da severdik elbette. Aytekin Çakmakçı Türk sinemasına gelmiş geçmiş en iyi görüntü yönetmenlerinden biridir. Mesleğe, Kriton İlyadis’e kamera ikinci asistanlığı yaparak, on altı yaşında başladı. Kamera omuzda seyyah misali yolculuğu, set ve afiş fotoğrafçılığı, reklam fotoğrafçılığı, reklam kameramanlığını takiben sinemada ve televizyonda görüntü yönetmenliği ile devam etti. Sinemaya 1984’te “Acı” filmiyle girdi. Televizyona ise 1987’de “Yalnız Efe” ve ardından “Yaprak Dökümü” dizileriyle geçti. Mesleğine gönülden bağlı, sürekli araştıran, ışığın ve gölgenin peşinde koşan bir sinemacıydı. “Cazibe Hanımın Gündüz Düşleri”nde birlikte çalıştığı Hale Soygazi onun için “Aytekin Çakmakçı sahnenin gerektirdiği ışığı yaratıcılığın sınırlarını zorlayarak mükemmel hale getirir,” diyordu. “Işık sinema sanatının başkahramanıdır ve Aytekin Çakmakçı ışığın efendisidir.” ALTIN PORTAKAL’IN ARDINDAN ALTIN KOZA’NIN EN İYİSİ OLDU Ödül aldığı ilk filmin yönetmeni Şerif Gören de ondan takdirle, hatta muhabbetle söz ediyor. Ki Gören, öyle kolay beğenen bir usta da değildir. “Seksenli yıllara görüntü yönetmeni olarak damgasını vuran Aytekin Çakmakçı benimle çalıştığı ilk film olan Yılanların Öcü'yle Altın Portakal kazandı. Sinemada ışığı çok önemseyen, daima kendisini ve sanatını geliştiren Çakmakçı kibardır, saygılıdır ve çok iyi bir insandır,” demiş. 1986’da Yılanların Öcü ile Altın Portakal’ın ardından da, 1996’da Mum Kokulu Kadınlar ve Işıklar Sönmesin’le Altın Koza’da da En İyi Görüntü Yönetmeni seçilmişti. Kolay beğenmeyen bir başkası da, onun İKSV festival kitapçığındaki yazısını yazan Atilla Dorsay. Kendisi de titiz çalışan, ufku geniş biri olan Dorsay, 2013’te, 31. İstanbul Film Festivali’nde Onur Ödülü alan Çakmakçı için şöyle diyor: “Yeşilçam'da ve çağdaş Türk sinemasında çok görüntü yönetmeni tanımıştım. Ama bildiğim kadarıyla hiçbiri sanatı üzerine bu denli düşünmemiş, mesleğine bu kadar bilinçle yaklaşmamış ve böylesi bir kitap ortaya koymamıştı.” Adı geçen kitap, 2019’da çıkan, anılarını yazdığı kitabı "Güneşe Lamba Yakan Adam”. Birkaç kez okumuş, naçizane önerilerde bulunmuş olduğum için, onun sanatına bağlılığına ve özenli çalışmasına da birinci elden tanık olmuştum, bir kez daha. Buna ne kadar sevindiysem, Trabzon’da düzenlenen, onun içini titreten film festivaline de, kim bilir hangi kırık-çıkık ya da ameliyat nekahatı yüzünden katılamadığıma o kadar üzülmüşümdür. Bir de benim gibi Aytekin’i çok seven Hale ile (Koray) üçümüzün bir araya gelemeyişine… BİLGİSİYLE IŞIK TUTTUĞU ÖĞRENCİLERİ ONU UNUTMAYACAK Aytekin Çakmakçı bilgisini kıskanmayan, kendine saklamayan bir ustaydı. Öğretmekten, genç isimler yetiştirmekten zevk alırdı. Eskişehir Anadolu’dan Marmara’ya, Mimar Sinan Sinema-TV Merkezi’nden 9 Eylül’e, İTÜ Mimarlık’tan İFSAK Sinema Kursları’na, sayısız üniversite veya kursta verdiği dersler onun hayatının ayrılmaz bir parçası oldu. “30 civarında üniversite ve sinema kurslarında workshop ve seminer verdim. Marmara Üniversitesi sinema televizyon bölümünde 4 yıla yakın görüntü yönetmenliği ve televizyon teknik dersleri verdim,” diyordu. Trabzon’da da elbette boş durmamış, kamera, ses ve ışık teknikleri üzerine kurslar verdiği gibi, AB projesi olan Nitelikli Radyo TV Teknikerleri ve kamera asistanları kurslarında Trabzon Belediyesi adına öğretici öğretmenlik yapmıştı. Işığının aydınlattığı seyircileri, bilgisiyle ışık tuttuğu öğrencileri onu unutmayacak! 2021 Oscar adayları belli oldu
Amerikan Sinema Sanatları ve Bilimleri Akademisi tarafından 1929'dan bu yana dağıtılan ve bu yıl 93'üncü kez sahiplerini bulacak Oscar Ödülleri'nin adayları açıklandı. Adayları Priyanka Chopra Jonas ve Nick Jonas açıkladı. Ödüller, 25 Nisan'da ABD'nin California eyaletine bağlı Los Angeles kentindeki Dolby Theatre'da sahiplerini bulacak. 2021 Oscar adayları listesi şöyle: EN İYİ FİLM ➖ The Father ➖ Judas and the Black Messiah ➖ Mank ➖ Minari ➖ Nomadland ➖ Promising Young Woman ➖ Sound of Metal ➖ The Trial of the Chicago 7 EN İYİ ERKEK OYUNCU ➖ Riz Ahmed - Sound of Metal ➖ Chadwick Boseman - Ma Rainey's Black Bottom ➖ Anthony Hopkins - The Father ➖ Gary Oldman - Mank ➖ Steven Yeun - Minari EN İYİ KADIN OYUNCU ➖ Viola Davis - Ma Rainey's Black Bottom ➖ Andra Day - The United States vs Billie Holiday ➖ Vanessa Kirby - Pieces of a Woman ➖ Frances McDormand - Nomadland ➖ Carey Mulligan - Promising Young Woman EN İYİ YARDIMCI ERKEK OYUNCU ➖ Sacha Baron Cohen - The Trial of the Chicago 7 ➖ Daniel Kaluuya - Judas and the Black Messiah ➖ Leslie Odom Jr - One Night in Miami… ➖ Paul Raci - Sound of Metal ➖ Lakeith Stanfield - Judas and the Black Messiah EN İYİ YARDIMCI KADIN OYUNCU ➖ Maria Bakalova - Borat Subsequent Moviefilm ➖ Glenn Close - Hillbilly Elegy ➖ Olivia Colman - The Father ➖ Amanda Seyfried - Mank ➖ Youn Yuh-jung - Minari EN İYİ YÖNETMEN ➖ Thomas Vinterberg - Another Round ➖ David Fincher - Mank ➖ Lee Isaac Chung - Minari ➖ Chloé Zhao - Nomadland ➖ Emerald Fennell - Promising Young Woman EN İYİ UYARLAMA SENARYO ➖ Borat Subsequent Moviefilm ➖ The Father ➖ Nomadland ➖ One Night in Miami… ➖ The White Tiger EN İYİ ÖZGÜN SENARYO ➖ Judas and the Black Messiah ➖ Minari ➖ Promising Young Woman (Yetenekli Genç Kadın) ➖ Sound of Metal ➖ The Trial of the Chicago 7 EN İYİ ANİMASYON ➖ Onward ➖ Over the Moon ➖ A Shaun the Sheep Movie: Farmageddon ➖ Soul ➖ Wolfwalkers EN İYİ BELGESEL ➖ Collective ➖ Crip Camp ➖ The Mole Agent ➖ My Octopus Teacher ➖ Time YABANCI DİLDE EN İYİ FİLM ➖ Another Round ➖ Better Days ➖ Collective ➖ The Man Who Sold His Skin ➖ Quo Vadis, Aida? EN İYİ SİNEMATOGRAFİ ➖ Judas and the Black Messiah ➖ Mank ➖ News of the World ➖ Nomadland ➖ The Trial of the Chicago 7 EN İYİ KOSTÜM TASARIMI ➖ Emma ➖ Ma Rainey's Black Bottom ➖ Mank ➖ Mulan ➖ Pinnochio EN İYİ FİLM KURGUSU ➖ The Father ➖ Nomadland ➖ Promising Young Woman ➖ Sound of Metal ➖ The Trial of the Chicago 7 EN İYİ MAKYAJ VE SAÇ TASARIMI ➖ Emma ➖ Hillbilly Elegy ➖ Ma Rainey's Black Bottom ➖ Mank ➖ Pinocchio EN İYİ ÖZGÜN MÜZİK ➖ Da 5 Bloods ➖ Mank ➖ Minari ➖ News of the World ➖ Soul EN İYİ ÖZGÜN ŞARKI ➖ "Fight for You" - Judas and the Black Messiah ➖ "Hear My Voice" - The Trial of the Chicago 7 ➖ "Husavik" - Eurovision Song Contest ➖ "Io Si (Seen)" - The Life Ahead ➖ "Speak Now" - One Night in Miami... EN İYİ YAPIM TASARIMI ➖ The Father ➖ Ma Rainey's Black Bottom ➖ Mank ➖ News of the World ➖ Tenet EN İYİ SES KURGUSU ➖ Greyhound ➖ Mank ➖ News of the World ➖ Soul ➖ Sound of Metal EN İYİ GÖRSEL EFEKT ➖ Love and Monsters ➖ The Midnight Sky ➖ Mulan ➖ The One and Only Ivan ➖ Tenet EN İYİ KISA ANİMASYON ➖ Burrow ➖ Genius Loci ➖ If Anything Happens I Love You ➖ Opera ➖ Yes-People EN İYİ KISA BELGESEL ➖ Colette ➖ A Concerto Is a Conversation ➖ Do Not Split ➖ Hunger Ward ➖ A Love Song for Latasha EN İYİ KISA FİLM ➖ Feeling Through ➖ The Letter Room ➖ The Present ➖ Two Distant Strangers ➖ White Eye Issızlığın kıyısından bakan resimler
İbrahim Karaoğlu “Var olma” ve “yer”dir mekân. Ait olma ve ilişkinlik üzerinden, gerçek anlamına bürünür yer duygusu. Çünkü en yerleşik duygumuzdur aidiyet. Kendimizi ait hissettiğimiz yerlerin bize duyumsattığı anlamlarla yüklüdür bilinçaltımız. Ve hangi uzağa gitsek, hafızamızda parsellenen mekân hatıraları “bir rüyanın gölgesi” gibi bulur bizi.  En uzun geçmişini barındıran coğrafyanın tenini; pastoral olmayan, alışılmış mekân algılarımızı sorgulayarak, yarı soyut bir dille sunan ressam İmren İyem Aslan’ın, Çankaya Belediyesi Zülfü Livaneli Kültür Merkezi’ndeki “landscape” adlı, son yapıtlarından oluşan resim sergisini gezdim. Onun manzara izleğini, pitoresk olmayan (el değmemiş ya da tasarımlanmış doğa vb.) ve doğanın hakikatinden yola çıkarak, gönül sezgisiyle yansıttığı; toprağın tenindeki ıssızlığı, umarsızlığı, yaraları, kırgınlıkları, körelmiş gülümseyişleri, hoyratça ehlileştirilmiş halleri, uçsuz bucaksız yalnızlığı, kutsayan değil sorgulayan bakışlı resimler; geçmişle gelecek arasındaki mevcudun da tutanakları gibi. Ernst Gombrich’in “Denetleyemediğimiz güçler karşısında kendimizi inanılmaz boyutlarda küçük hissettiğimiz anlarda, doğa, insani olan heyecanları yansıtır ve dile getirir.” aforizmasını renklerle, yarı soyut bir sanat diline tercüme etmiş tuvallerinde. Heba olmuş bir coğrafyanın değişen, dönüşen, tedirgin belleği... Issızlığın ruhu... Doğanın sessiz, yalın, derin iç çekişleri... Kederli masumiyet... Resimlerin içinden bakıyor bize. Birbiri ile ilintili, eklemlenmiş her bir resim. Her biri bütüncül bir yalnızlık alegorisine dönüşmüş.  Paul Cezanne’ın “Manzara benim içimde insanlaşır, düşünen, yaşayan bir varlık haline gelir... Onunla yanardöner bir kaosun içinde kaynaşırım...” söylemini anımsadım sergi sonrasında. Yerel olanı, başka coğrafyaların da olabilecek yeryüzü notlarına dönüştüren, içinden distopik çağrışımlar da geçen resimleri izlemek ve ıssızlığın sesini dinlemek isterseniz “Zülfü Livaneli Kültür Merkezi”nin steril sergi salonu sizleri bekliyor. Egodan arındık
Işıl ÇALIŞKAN isilcaliskan@birgun.net Ne Zaman Gitti Tren, Metin Kurt Yalnızlığı ve Her Şey Sermaye İçin Sevgilim gibi kültleşen şarkıların grubu Kesmeşeker, 30’uncu yaşını kutluyor. Nasıl mı?  Elbette ki şarkılarla… “Kesmeşeker 30” isimli 4 şarkılık plağı dinleyiciyle buluşturan grup, yine Cenk Taner’in sakin vokaliyle hikâyeler anlatmayı sürdürüyor.  Vokal ve akustik gitarda Cenk Taner, bas gitarda Demirhan Baylan, davulda Gökhan Özcan, piyanoda Özgür Ulusoy’dan oluşan Kesmeşeker, Cenk Taner’e göre tek kanal televizyon, jetonlu telefon zamanından gelen bir ekip için samimiyetin zaferi. Kesmeşeker’in yeni yaşını fırsat bilerek Taner ile konuştuk. JETONLU TELEFON ZAMANLARININ ZAFERİ  ► 30 yıl dile kolay… Bir grubu 30 yıl boyunca yaşatmak, beslemek, büyütmek bugünlere getirmek kolay olmasa gerek. Geriye dönüp baktığınızda ne görüyorsunuz? Evet, ilk albümün üzerinden 30 yıl geçmiş. Bir grubu bunca yıl ayakta tutmak ülkemizde de, dünyada da zor, bu yüzden Kesmeşeker bir tür tek adam grubu olarak geldi. En güzeli üretimin hep devam etmesi oldu. Geriye dönüp bakınca üç farklı kuşaktan dinleyicilerimizi görüyoruz. Tek kanal televizyon, jetonlu telefon zamanından gelen bir ekip için samimiyetin zaferi bu. ► Bazı gruplara sorduğum ve Kesmeşeker için de cevabını çok merak ettiğim bir soru yöneltmek isterim. Ben hep Kesmeşeker’in bir ruhu olduğuna inanırım. Bu düşüncede yalnız olmadığıma eminim. 30 yaşındaki Kesmeşeker nasıl bir karaktere sahip? Tabii ki grupların da bir ruhu, bir aurası vardır. Bu bazı gruplarda çok daha belirgin, ön plandadır. Çünkü ruh yapılan şarkıya geçer. Kesmeşeker'in 30’uncu yıldaki ruhu için daha sakin, daha barışık, daha bilge diyebilirim. Malum gençken egolar, saçma hırslar vs. olabiliyor. Törpülenmiş egolarla hayat daha rahat. Samimiyet ise Kesmeşeker'in ana karakteridir. Gerçi 30 yıl oldu. İnatçılık da varmış demek ki… ► Ben Kesmeşeker’le ortaokuldayken abimin kasetleri sayesinde tanışmıştım ve hislerim ilk günkü gibi. Bu durum, grubun bir yaş aralığı olmadığını da gösteriyor. Popüler kültürün içinde olmadan bunu sağlamayı nasıl başarıyorsunuz? Kesmeşeker'le ablaları, ağabeyleri, babaları, anneleri sayesinde tanışan çok dinleyici var. Bu harika, hafif bir zamansızlık hissi veriyor. Samimiyet, olduğun gibi olmak bariyerleri aşan bir hal. Buna bir de duruş eklenince; popüler kültürün içinde olmadan da çok sağlam bir dinleyici kitleniz oluyor. Bir de çok popüler olmayı kendimize pek yakıştıramadık sanki… ► 30’uncu yıla özel bir EP ile dinleyiciyle buluştunuz. Hikâyesini sizden dinleyelim… 30’uncu yıla özel sürprizler vardı ancak pandemi süreci başlayınca bazıları ertelendi. Özel bir 30’uncu yıl sergisi, bir yeni albüm, bir de bir EP planlanmıştı, ancak malum sebeplerden sadece EP’yi çıkarabildik hediye olarak. Ada Müzik stüdyosunda ben, Demirhan Baylan, Gökhan Özcan vd Özgür Ulusoy iki günde tamamen canlı çalıp, kaydettik. Bir yeni parça, üç eski parçanın yeni düzenlemeleri var. Şarkıları seçmek zor oldu ancak grubun farklı zaman ve yapılarını temsil eden şarkılar olmasına özen gösterdik.  MODASI GEÇER GİBİ GÖRÜNÜR AMA   ► Neden plak olarak basılmasını tercih ettiniz? Plak çağından geldiğimiz için. Benim çok sevdiğim bir formattır, hep modası geçer görünür ama hep geri döner. Hem görsel hem ses olarak daha tatmin edici geliyor bana. ► Murat Meriç yazısında sizin için “Kadıköy cumhuriyetinin kültür bakanı” ifadesini kullanmış. Ne dersiniz bu tanıma? Sağ olsun Murat Meriç. Kadıköy cumhuriyetinin kültür bakanı. Kulağa hoş geliyor… Bir yer ile bu kadar özdeşleşmek ve hep yan yana anılmak çok hoş bir durum. ► Peki Kadıköy müziği? Müziğin zaman ve mekânla ilişkisini nasıl anlatırsınız? Bu biraz koku gibi sanırım… Evet, biraz koku gibi diyebiliriz. Akılda kalan, hep hatırlayacağınız ama tarif etmesi zor bir duygu. Bir şeyler hatırlatma sihrine fazlasıyla sahiptir müzik. Zaman ve mekânla sizi içine alır. Kadıköy üretim açısından temel taşlardan biri, yıllardır böyle bu. ► Pandemi sürecini nasıl geçirdiniz? Pandemi sürecini herkes gibi evde geçirdik. Üretimler de oldu. Bir şiir kitabı ve 30’uncu yıl albümü çıktı. Sanırım insanlar bunaldılar artık, ilk günlerdeki içimize dönelimciler pek kalmadı gibi.  HER ZAMAN İLK ÖNCE MÜZİĞİ KISARLAR   ► Müzisyenler için çok zor bir yıldı. Evini kapatanlar, enstrümanını satanlar hatta canına son verenler bile oldu. Bu süreç size ne düşündürdü? Evet, müzisyenler için fazlasıyla zor bir yıl oldu. Müzikle bağlantılı ne kadar insan varsa hepsi için aynı durum geçerli. Durgun suya atılan taş gibi, merkezde müzisyenlerden başlayarak bütün çalışanları, emek verenleri etkiledi ki bu büyük bir kitle. Biz ne düşünürsek düşünelim, ülkemizde bir garantin olmadan müzik yapmanın zorlukları ortaya çıktı. Çünkü her zaman ilk müziği kısarlar. ► Peki olması gereken nasıldı? Olması gerekenden çok olmaması gereken neydi diye bakarsak, müzisyenlerin ya da sanat üreticilerinin “bu durumda olmaması” gerekirdi. Bir sendika gerekliliği fazlasıyla ortaya çıktı. Şöyle olmalı böyle olmalı demek istemiyorum, benim korkum sürecin bitiminde her şeyin eskisi gibi devam etmesi. Bunlar konuşulur, sonra normale dönünce unutulur. Hep böyle oldu çünkü. Bu defa bir ayrıcalık olur mu? Müzisyenler umutlu insanlardır. Zıplayan gözün gücü
8 Mart haftası, Netflix’te Türkiye’nin 8 Mart’ıyla fazlasıyla örtüşen bir film gösterime girdi. Akelarre/Kurtuluş Ayini adlı filmde, 1609 yılında İspanya’nın Bask bölgesinde yaşanan bir cadı mahkemesi olayı anlatılıyor.  Tarihe ‘İspanyol Engizisyonu’ olarak geçen bir zulüm makinesi var: Papalık tarafından görevlendirilen engizisyon ekipleri taşra bölgelerini dolaşarak köylerdeki cadıları tespit ediyor, kısa bir yargılamadan sonra genellikle yakarak cezalandırıyorlardı. Kurtuluş Ayini’nde, bazen dokumacılık bazen çobanlık yapan altı genç kızın bu zulüm makinesiyle karşılaşmasını izleriz. Yaşları 13-18 arasında olan bu kızlar, bazen ormanda yaktıkları ateşin etrafında şarkı söyleyerek dans ettikleri için cadı olabilecekleri düşünülmektedir.  Sorgulama sırasında yapılan işkencelerden kurtulmak isteyen kızlar, yaptıklarının bir ‘Şabat ayini’ (tanrıya küfreden cadıların şeytanla cinsel ilişkiye girdiği tapınma ayini) olduğunu kabul eder. Böylece, bir martının uçuşuyla ilgili masum bir Bask şarkısı şeytan çağırma duasına dönüşürken, ergen kızların neşeli dansları da 'mahkeme kararıyla' cadılık ritüeli haline gelir. Çünkü iffetli kızlar zıplayarak şarkı söyleyip dans etmez! KIZLAR HEP AŞAĞIYA BAKMALIDIR!  Kızların tutuklanıp samanlığa kapatıldıkları andan itibaren özellikle bir uygulamayı defalarca görürüz: Cadıların bir bakışla insanı büyüleyebildiğine inanan askerler, kızların başlarını yukarı kaldırmasına, muhataplarına bakmasına izin vermez. Kızlar hep aşağıya bakmalıdır.  İki engizisyon yargıcı tarafından 1487’de yazılmış ve yüzlerce yıl cadı avına çıkan yobazların el kitabı olmuş Malleus Maleficarum/Cadı Çekici’nde bu durum şöyle ‘açıklanıyor’:  “Başkasınn üzerine uygulanacak bir etki genellikle gözler yoluyla meydana gelir çünkü gözlerin çok yoğun aldatıcı bir tesiri vardır. Öyle ki, gözler kimse farkına varmadan bakışlarını belli bir nesneye yöneltebilir ve görüntü her ne kadar açık olsa da, bir kirlilik söz konusu olur: örneğin adet dönemindeki kadınların gözlerinde sanki bir katışıklık vardır. Uyuma ve Uyanma Üzerine adlı eserinde Aristo bu konu üzerinde bahislerde bulunmuştur ve genellikle yaşlı kişilerde olduğu gibi kişi kötülük ve hiddetle yanıp tutuşuyorsa, dengesiz ruh halleri bireyin gözlerinden çıkar çünkü çehreleri son derece kötü ve zarar vericidir. Çoğunlukla çocukların aşırı duyarlı olduğu hassas dönemlerinde bu bakışlar onları dehşete düşürür. Tann'nin rızasıyla bunun son derece doğal olması olasıdır; öte yandan bu kötü bakışlar şeytanla gizli bir anlaşma yapmış olan yaşlı cadıların genellikle şeytanın garezinden ilham almalarıyla meydana gelir.  ...Gözlerin büyük bir gücü vardır ve bu güç doğal şeylerde bile bulunur. Bir kurtla bir adam karşılaştığında önce kurt bakarsa adam donakalır. Basilikos'un (Şahmaran) bakışları öldürücüdür dolayısıyla önce bakan Basilikos olursa adam ölür.”” (Cadı Çekici, Çev: Aysu Polat, Artes Yay., 2018, S. 55, 58)  İTAAT ETMEZLER, DANS EDERLER  Tanrının oğullarının şarkılarından, danslarından ve bakışlarından ölesiye korktuğu kızlar, bu zulümden sadece o sırada açık denizde bulunan babalarının yardımıyla kurtulabileceklerine inanmaktadır. Bu yüzden, babalarının döneceği dolunay zamanına kadar mahkemeyi oyalamak için engizitörlerin duymak istediği her şeyi söyler, kim olduğunu bile bilmedikleri Lucifer’ı çağırmak için yapılan ‘Şabat ayini’ni kendilerince anlatırlar. Kızları ‘Tanrı baba’nın zulmünden kurtaracak babalar hiç görünmez.  Martının uçuşunu anlatan şarkıyı dinleyip dansları izlerken, Türkiye’nin 8 Mart’ında “Zıpla! Zıpla! Zıplamayan Tayyiptir!” sloganı eşliğinde ‘ritme uygun’ biçimde zıplayıp dans eden kadınları görebilirsiniz. 1609’da yaşayan kadınlarla 2021’de yaşayanlar aslında aynı suçlamayla (tanrıya/cumhurbaşkanına hakaret) evlerinden alınır. Ama ne olursa olsun, tektanrılı erkek-egemen yapıya itaat etmezler. Dans ederler. Zıplayarak, başlarını eğmeden, bakışlarını kaçırmadan dans ederler. 2021 Grammy Ödülleri'nin sahipleri belli oldu: Törene kadınlar damga vurdu
Bu yıl 63'üncüsü düzenlenen müzik dünyasının en prestijli ödülü Grammy'de, Amerikalı rapçi, şarkıcı ve söz yazarı Megan Thee Stallion "En iyi yeni sanatçı" ödülünü alırken, aynı zamanda "En iyi Rap şarkısı" ödülünü kazanan ilk kadın sanatçı da oldu. Şarkıcı Beyonce'un 9 kategoride, Taylor Swift, Roddy Ricch ve Dua Lipa'nın ise 6 dalda aday gösterildiği Grammy Ödülleri açıklandı.  YILIN ŞARKISI, ALBÜMÜ VE KAYDI Komedyen Trevor Noah'ın sunduğu Los Angeles'teki törende, "Yılın şarkısı" ödülünü H.E.R'in yazdığı ve Tiara Thomas ile seslendirdiği "I Can't Breath" şarkısı kazandı. Bu dalda, Black Parade (Beyonce), The Box (Roddy Ricch), Cardigan (Taylor Swift), Circles (Post Malone), Don't Start Now (Dua Lipa), Everything I Want (Billie Eilish), If the World Was Ending (JP Saxe and Julia Michaels) değerlendirilen diğer aday şarkılardı.  YILIN ALBÜMÜ ÖDÜLÜ TAYLOR SWIFT’E "Yılın albümü" dalında Taylor Swift'in "Folklore" albümü ödüle layık görüldü. Swift'in "Folklore" albümü bu dalda, Black Pumas (Black Pumas), Everyday Life (Coldplay), Djesse vol. 3 (Jacob Collier), Women in Music Pt. III – (Haim), Future (Nostalgia) Dua Lipa, Hollywood's Bleeding (Post Malone) albümleriyle yarışıyordu. Üçüncü kez bu ödülü alan Swift'in 2010'da "Fearless" albümü 2015'te ise "1989" albümü "Yılın albümü" ödülünü almıştı. Öte yandan, "Yılın kaydı" dalında, Black Parade (Beyonce), Colors (Black Pumas), Rockstar (DaBaby featuring Roddy Ricch), Say So (Doja Cat), Everything I Wanted (Billie Eilish), Don't Start Now (Dua Lipa), Circles (Post Malone), Savage (Remix), (Megan Thee Stallion featuring Beyonce) şarkılarına karşı Billie Eilish'in "Everything I Wanted" şarkısı ödülü kazandı.  EN İYİLERDEN ÖNE ÇIKANLAR ►"En iyi solo performans" dalında Harry Styles'ın seslendirdiği "Watermelon Sugar" ödüle layık görüldü. ►Bu daldaki diğer adaylar ise Yummy (Justin Bieber), Say So (Doja Cat), Everything I Wanted (Billie Eilish), Don't Start Now (Dua Lipa), Cardigan (Taylor Swift) idi. ►"En iyi pop-grup performansı" dalında da ödülü Lady Gaga ve Ariana Grande'nin seslendirdiği "Rain on Me" şarkısı kazandı. Aday gösterilen diğer şarkılar ise Un Dia (J Balvin, Dua Lipa, Bad Bunny and Tainy), Intentions (Justin Bieber- Quavo), Dynamite (BTS), Rain on Me (Lady Gaga-Ariana Grande), Exile (Taylor Swift-Bon Iver) şeklinde sıralanıyordu. ►Pop türünde, "En iyi Pop vokal albümü" ödülünü, Dua Lipa'nın "Future Nostalgia" albümü aldı. ►"En iyi Country Şarkısı" ödülü "The Highwomen" grubunun seslendirdiği "Crowded Table" şarkısına verilirken, "En iyi Country albümü" ödülü Miranda Lambert'ın "Wildcard" albümüne verildi.  ►"En iyi Rock albümü" dalında kazanan "The Strokes" grubunun "The New Abnormal" albümü olurken, "En iyi Rock Şarkısı" ödülü Brittany Howard'ın seslendirdiği "Stay High" şarkısına, "En iyi Rock Performansı" ise Fiona Apple'ın "Shameika" şarkısına verildi. ►Törende, "En iyi Rap albümü" ödülünün kazanan, rapçi Nas'ın "King's Disease" albümü oldu. ►"En iyi Rap performansı" ve "En iyi Rap şarkısı" ödülünü, Megan Thee Stallion'un Beyonce ile seslendirdiği "Savage" şarkısı kazanırken, Grammy'de ilk kez bir kadın, "En iyi Rap şarkısı" ödülünü almış oldu. ►Megan Thee Stallion aynı zamanda "En iyi yeni sanatçı" ödülüne layık görüldü.  9 YAŞINDA GRAMMY ÖDÜLÜ Beyonce'un kızı Blue Iyvy 9 yaşında Grammy ödülü aldı Beyonce ile Jay-Z'nin kızı 9 yaşındaki Blue Ivy Carter'ın, annesi Beyonce ve Wizkid ile çektiği "Brown Skin Girl" klibi "En iyi müzik videosu" ödülünü kazandı. Carter, Grammy tarihinde ödül alan en genç ikinci kişi oldu. 2002'de 8 yaşındaki Leah Peasall, "The Peasall Sisters" grubu ile içinde yer aldığı "O Brother, Where Art Thou?” albümü "Yılın albümü" seçilmişti. ABD'de, müzik dünyasının "Oscar"ı olarak bilinen 63. Grammy Ödülleri'nin töreni 31 Ocak'ya yapılacaktı, ancak yeni tip koronavirüs (Covid-19) vakalarında görülen hızlı artış nedeniyle ertelenmişti. Aşıları beklerken
Bugün, kahraman sağlık emekçilerimizin Tıp Bayramı’nı kutluyoruz. Bu bayramın tarihçesi, 19. Yüzyıla uzanıyor. 14 Mart 1827, Hekimbaşı Mustafa Behçet’in önerisi üzerine 2. Mahmut tarafından Şehzadebaşı’nda, Tıphane-i Amire ve Cerrahhane-i Amire adıyla kurulan ülkemizin ilk modern tıp okulunun kuruluş tarihi… 1919’un 14 Mart’ında, işgal altındaki İstanbul’da tıp öğrencilerinin gerçekleştirdiği protesto eylemi, bu günün ülkemizde Tıp Bayramı olarak kabulünün gerekçesini olşuşturmuş.   Bu yıl da Tıp Bayramı’nı pandemi koşullarında kutluyoruz. En fazla kurban veren alan olan sağlık sektöründe çalışan doktorlar hemşireler, laborantlar, eczacılar yaşamlarını riske atarak pandemiyi yenmek için mücadele veriyor. Hükümet, Türk Tabipleri Birliği ile işbirliği yapmak yerine, tutarsız kararlarla günü kurtarma, durumu idare etme çabasında. Bu ortamda, sağlık emekçilerinin bayramlarını kutlamak yerine, onların çabalarını daha görünür kılmaya, mücadelelerinin anlam ve önemini vurgulamaya çalışabiliriz. NÂZIM’IN VARNA’SINA SELAM  Sağlık emekçilerinin öyküleri, sinema dünyasının sıkça ele aldığı konular arasında. Bu konuda, o kadar çok film var ki, tıp temasındaki filmlerin yarıştığı bir festival bile var. Uzun yıllar Bulgaristan’ın Varna kentinde düzenlenen ‘Uluslararası Kızıl Haç Sağlık Filmleri Festivali’, 70’li yıllarda jüri üyesi olarak görev yaptığım ilk uluslararası film festivali olmuştu. O yıllardan belleğime kazınmış bir Bulgar filmini unutamam: Lyudmil Staykov’un “Sevgi”sini… Uluslararası Yapımcılar Birliğince ‘A’ kategorisi festival olarak tanınan festival, 1964’ten bu yana uluslararası sağlık kuruluşları temsilcileri ile sinemacıların buluşmalarına ortam oluşturarak, hümanist mesajlar aracılığı ile dünya barışına katkı sağlamayı hedefliyor. Unesco, Dünya Sağlık Örgütü ve Varna Belediyesi işbirliği ile düzenlenen festivalin frekansı 2015’ten itibaren ‘iki yılda bir’e dönüştürüldü. İki festival arasındaki yıllarda da “Şiddet-İnsanlık-Sinema” teması üzerinde bir Sonbahar Akademisi düzenleniyor. Varna Festivali’ne ülkemizden katılan filmler arasında belgeseller öne çıkıyor: Armağan Pekkaya’nın iki filmi, Afganistan’dan Türkiye’ye iltica eden bir çocuğun öyküsü olan“Samir’in Rüyası” ve iç savaşın hüküm sürdüğü Myanmar’dan kaçarak Bangladeş’e sığınan kadınların öyküsü “Üç Kadın”. İnsanlığın temel sorunlarını ele alan tüm filmler Varna’ya katılabiliyor. Umuyorum, Türkiye’de belgesel sinemanın en yeni örneklerinden biri olan, hemen tüm ulusal festivallerimizde En iyi Belgesel seçilen, Deniz Tortum’un yönettiği ve Cerrahpaşa Tıp Fakültesi doktorları ve tüm sağlık emekçilerinin yaşamlarını etkileyici bir sinema diliyle aktaran “Maddenin Halleri” 2021’de Varna Festivali’ne katılır ve kazandığı ödül heykelciklerine bir yenisini ekler.  SİNEMAMIZ VE TIP  Sinemamızın tarihinde Varna’nın görüş açısına giren, girebilecek olan çok sayıda ürün var, ama Varna Festivali’ne katılanlar olmuş mudur aralarında bilemiyorum. Festivalde, sağlık çalışanlarının yaşamlarını konu alan, tıp alanındaki sorunları ve yeni gelişmeleri konu alan filmlerin yanı sıra, yoksulluğun, göçlerin yol açtığı insanlık dramlarını yansıtan filmlerin yer alması doğru bir tercih. Bu yaklaşım doğrultusunda ilk akla gelen filmler, Yılmaz Güney’in yazıp, Zeki Ökten’in yönettiği “Sürü”, Ahmet Soner’in yazıp, Şerif Gören’in yönettiği “Derman” filmleri. “Sürü”de, kahramanın karısının ‘erkek’ doktor tarafından muayene edilmesine tepki vermesini ve toplumdaki eğitim eksikliğinin, töre baskısının insan sağlığı adına ne denli büyük tehlike oluşturduğunu, “Derman”da Doğu Anadolu’da bir dağ köyüne göreve giden bir ebenin karşılaştığı zorlukları yansıtmıştır senarist ve yönetmenler. Nuri Ergün’ün “Mor Defter”, Korhan Yurtsever’in “Fırat’ın Cinleri”, Yaşar Seriner’in “Çocuklar Çiçektir-Kuduz” filmleri de sağlık sorunlarının ana tema olarak beyazperdeye aktarıldığı filmlerden anımsayabildiklerim. Daha yakın zamanlardan, alzheimer’lı bir anneanne ile torunlarının öyküsünü anlatan Yeşim Ustaoğlu’nun “Pandora’nın Kutusu”, Çağan Irmak’ın “Unutursam Fısılda”, ötenazi temasını işleyen Pelin Esmer’in “İşe Yarar Bir Şey”, son günlerini yaşayan yalnız bir adamın son günlerini anlatan Özkan Yılmaz’ın “Soluk” filmleri geliyor aklıma.   DOKTOR CİVANIM  Seyircisini bulutlarda gezdirmeyi seven Yeşilçam filmlerinde sağlık sorunları genellikle yan kahramanların başına gelir. Esas oğlanlar ve kızlar ise en çok sevdadan yataklara düşerler. O zaman, yakışıklı bir doktor çıkıverir sahneye. Kimi zaman kızı sevdadan kurtarır, kimi zaman da yeni dertlere düşürür… Senaryosunu Safa Önal ile Memduh Ün’ün yazdığı, Kartal Tibet’in yönettiği “Doktor Civanım” filminde, bir hastanede temizlik işçisi olarak çalışan Kemal Sunal’ın köyünde kendisini doktor olarak tanıtarak herkesi ücretsiz tedavi etmesi ve köylünün sevgisini kazanması anlatılır, masal dinlemeyi çok seven seyircimize. Sonraları, bu hikayenin bir benzerinin gerçek hayatta yaşandığını da ekleyeyim!   Sinemamızın tıp alanına ilgisi, Akdeniz Üniversitesi Tıp Fakültesinin altı öğrencisinin (Y. Şenol, D. Bulat, E. Kaya, A. Abacı, M. Sindel, T. Aydın) “Türk Sinemasında Doktor ve Hasta Temalı Filmler” başlıklı çalışma kapsamında 100 filmi inceleyerek ulaştıkları verilere göre, 100 filmin 95’inde doktorlar erkek, 100 filmin 83’ü dram, 11’i komedi, 4’ü korku, 2’si macera türündeymiş. Filmlerde yüzde 28,5 oranında kanser, yüzde 23,8 oranında psikiyatrik bozukluklar işlenmiş. Çalışmada, Yeşilçam’ın tıp konularına yaklaşımındaki özensizliğe dikkat çekilerek, pek çok filmde üzüntüden verem olan ya da araba çarpması sonucu kör olan kahramanlara rastlandığı belirtiliyor. Öğrenciler, bir de klip hazırlamışlar, “Akasyalar Açarken” ve “Ağlıyorum” filmlerindeki görmeyen gözlerin açılma sahnesini, “Güller ve Dikenler”deki veremli kız-doktor ilişkisini, “Ankara Ekspresi”nin ameliyat sahnesini, “Bitirimler Sosyetede”nin kan nakli sahnesini ve Yeşilçam’ın doktorlu sahnelerini gırgıra alan “Arabesk” (Ertem Eğilmez) filminden sahneleri içeren… Dizilerimizde de doktorlar çok gözde. “Hekimoğlu”, “Doktorlar”, “Mucize Doktor”, “Kırmızı Oda” vb. TV dizilerinde, her zaman olmasa da tıbbi konularda danışmanlara başvurulduğunu, doktorların daha gerçekçi karakterlere büründüğünü görüyoruz.   AKIL KARIŞTIRMAK MI, UFUK AÇMAK MI  Dünya sinemasının, insan sağlığına ilişkin temalara kimi zaman gerçekçi, kimi zamansa fantezi boyutu ağır basan biçimde yaklaştığını söyleyebiliriz. Milos Forman’ın “Guguk Kuşu”, Steven Soderberg’in “Acı Reçete”, James Mangold’un “Aklım Karıştı”, David Cronenberg’in “Ölü İkizler” gibi psikolojik gerilim filmleri, “Florence Nightingale” ya da Freud ve Jung’u buluşturan Cronenberg’in “Tehlikeli İlişki”si gibi biyografik filmler, “İngiliz Hasta” gibi roman uyarlamaları, sağlık teması üstüne yapımlar arasında. Hepsini sıralamaya kalksak, gazetemizin sayfaları yetmez.  Felçli bir adamın yaşama tutunma çabasını anlatan Julian Schnabel’in “Kelebek ve Dalgıç”, ırk ayrımına meydan okuyan iki doktoru konu alan Joseph Sargent’in “Tanrıyı Oynayanlar”, 30 yıldır komada olan hastasını verdiği bir ilaçla yaşama döndüren bir doktoru anlatan Penny Marshall’ın “Uyanışlar”, ALD hasası oğullarını iyileştirmeye çalışan bir ana babanın öyküsü olan George Miller’ın “Lorenzo’nun Yağı” gibi gerçek öykülerden kaynaklanan filmlerin yanı sıra, ölüleri diriltme sevdasına düşen doktorla ortaya çıkarttığı ‘yaratık’ın öyküsünü anlatan sayısız “Frankeştayn”dan, ölümden sonrasını araştırma hecesine kapılan tıp öğrencilerini konu alan “Çizgi Ötesi”ne, Cronenberg’in “Sinek”inden Terry Gilliam’ın “12 Maymun”una sayısız bilim-kurgu (daha doğrusu sahte-bilim kurgu) filmi ve elbette zamanımızın en güncel konusu ‘salgın’ı önceden haber veren ya da eski salgınları konu alan onlarca film… İyileştirici bir işlevleri olmadığı kesin, ama durumu ‘normalleştirme’ye hizmet ettikleri söylenebilir. Aleyna’yı ayakta alkışlıyorum
Aleyna Tilki son single’ı “Retrograde” ile çok konuşuldu. Şarkının künyesi etkileyici, Aleyna ve şarkı üstüne kurgulanan pazarlama taktikleri alkışı hak ediyor. Aleyna’nın sesi, tavırları, sahnedeki söylemleri özgüven sahibi olduğunu kanıtlıyor. “Sen Olsan Bari” bir pop şarkısından beklenen tüm özellikleri bünyesinde barındıyordu. Bir kez dinledik ve hızlıca aklımıza kazındı. Şu anda bu yazıyı yazarken başka bir şarkı dinlesem de Aleyna’nın sesi ve ‘Sen Olsan Bari’ nakaratı kulağımda. Bu çok önemli bir detay. Bugün bütün prodüktörlerin ve şarkı yazarlarının en büyük amacı bu. Ortalama sözler, akılda kalıcı bir nakarat ve eşlik edilecek bir melodi. 4 yıllık şarkı YouTube’da 463 milyon kez tıklanmış. Bu, günümüz pop şarkı standartlarında çok ciddi bir başarı. Retrograde, 26 Mayıs’tan beri Youtube’da 9,5 milyon kez izlenmiş bile. Gayet iyi bir rakam ve ilerleyecektir de. Tilki, 2019’un Mayıs ayında globalde Warner Music Group ile anlaşma imzaladı ve sonrasında 1 İngilizce albüm ve 4 single yayınlayacakları açıklandı. Retrograde’in şarkı sözlerinde inanılmaz isimler var. Dua Lipa, Sarah Hudson, ve Coffee, Bestesi ise Diplo, King Henry ve Jr. Blender’a ait. İşin acı tarafı şarkıyı 15 dakika önce iki kez arka arkaya dinledim ama şu anda ne aklımda bir sözü kalmış durumda ne de bestesini hatırlıyorum. Nakaratı zaten yok gibi. Yanlış anlaşılmak istemem Warner Music Group’la atılan imza çok değerli. Bunu yapabilen Türkiye çıkışlı ilk sanatçı Aleyna Tilki. Ama Dua Lipa ve Diplo’dan tam bir şarkı değil bir demo, albüme alınmayarak kenarda bırakılan tamamlanmamış bir şey almışlar. Albüme alınmaması çok önemli değil çünkü bir sürü iyi şarkı alınmıyor fakat bu şarkının nakaratı yok maalesef. Şarkıdan geriye aklımda kalan en küçük bir şey yok. Aleyna Tilki pek çok ismi cebinden çıkarabilecek yeteneğe sahip, bu şarkının çok üstünde bir yetenek ve geleceği çok parlak. Şarkı Aleyna’nın kalitesinin çok altındai, kısacası vasat. Dua Lipa’nın ismi kullanılarak belli bir ölçüde PR yapılabilir ama şarkı bunu karşılayacak kapasiteye sahip değil. Ortada kaçmış demek istemem ama iyi kullanılmamış bir fırsat var. Bazen bunun da bir önemi yok. Aleyna çok şarkıcının yapmak için her şeyini ortaya koyacağı bir şey için harekete geçti ve bir şeylerin kapısını araladı. Ayakta alkışlıyorum. Umarım diğer single’lar bekleneni verir. Aleyna’da çoğu yetenekli isimde olmayan iki özellik var: Sağlam bir tavır ve özgüven. Bunlar o dev sahneyi doldurmak için en büyük gereklilikler. Gerisi kolay. Yolu açık olsun. YENİ BİR FESTİVAL GELİYOR OLABİLİR Aylardır konsersizlikten aklımı kaçırmak üzereyim. Telefonumda eskiden beri çektiğim konser videolarını izledim durdum bu hafta. Derken 11 Mart Çarşamba akşamı #EvdeKalFest kapsamında Sertab Erener konseri olduğunu görüp ekibe yana yakıla yazdım “Beni davet edin lütfen” diye. Kırmadılar, ve Beyoğlu’na doğru yola çıktım. Öncelikle Sertab’ı uzun zamandır canlı izlememiştim, konser çok keyifliydi. Arada bir çaktırmadan canlı yayını kulaklıkla dinleyip yayın sesine baktım o da çok kaliteliydi ama yan odada Sertab’ı çıplak kulakla dinlemenin keyfi bambaşka. Bu arada salgın sebebiyle herkes zaten çok korkarak hareket ederken bir de böyle büyük teknik ekipli güvenli bir çekim ve yayın alanı oluşturmak çok zor. Hele konser sahnesine çevrilmiş bir eski dairede salgın kurallarına uyarak hareket etmek hiç kolay iş değil. Bu yüzden çok titiz çalışan Kendine Has ve Planner Co ekibine teşekkür etmem gerek. Salgın bitip normal hayatımıza döndüğümüzde kanlı canlı bir etkinliğe dönüşmesi planlandığını kulağıma gelen #evdekalfest kapsamına 17 Mart Çarşamba akşamı Gaye Su Akyol, KendineHasOnline Instagram hesabında sahne alacak. Yazar Erol Toy, yaşama veda etti
Öykü, roman, deneme ve eleştiri yazarı Erol Toy’un kızı Ayşe Toy, sosyal medya hesabından yaptığı paylaşımda babasının hayata veda ettiğini duyurdu. Toy yaptığı paylaşımda, “Canım babam, yazar Erol Toy, uzun bir hastalığının sonunda yanımızdan ayrıldı, acımız tarifsiz. Babacım, merak etme, ömrün boyunca kaleminle anlatmak ve korumak için mücadele ettiğin laik Cumhuriyet bize emanet artık. Fikirlerin ölümsüz, huzur içinde uyu” ifadelerini kullandı. Canım babam, yazar Erol Toy, uzun bir hastalığının sonunda yanımızdan ayrıldı, acımız tarifsiz. Babacım, merak etme, ömrün boyunca kaleminle anlatmak ve korumak için mücadele ettiğin laik Cumhuriyet bize emanet artık. Fikirlerin ölümsüz, huzur içinde uyu. pic.twitter.com/Jy0akuHTLQ 1936 yılında Manisa'da dünyaya gelen Toy, 85 yaşındaydı. Toplumcu gerçekçi ekolü benimseyen Toy, ilk basımı 1974 yılında yapılan ve Vehbi Koç'un yaşam öyküsünün anlatıldığı iddia edilen "İmparator" adlı romanıyla okur kitlelerine adını duyurdu. Yazarın 2 ciltlik 'Azap Ortakları' adlı çalışması da ses getirdi. Öykü, roman, deneme ve eleştiri yazılarının dışında sahnelenmiş tiyatro oyunları da bulunan Erol Toy, Bank-İş sendikasanın da kurucuları arasında yer alıyor. Güneşe lamba yakan adam
Murat TIRPAN Türk sinemasının önemli görüntü yönetmenlerinden Aytekin Çakmakçı'yı, Aytekin Abi'yi maalesef kaybettik. Alain Badiou'nun felsefeyle ilgili söylediklerini sinemaya uyarlarsak sinema onunla ilgilenenden üç şey talep eder; bilgin, sanatçı, militan ve âşık olmasını. Aytekin Çakmakçı tam da böyleydi işte. Sadece işini yapmayı bir kenara bırakın özellikle son döneminde sinema konuşmayı, sinema düşünmeyi severdi; bir sinema bilginiydi. Elbette sanatçıydı, çektiği sayısız filme attığı imzaları nasıl unutabiliriz? Kuşkusuz bir militandı da, genel geçer olanın yanında işe yarar yöntemler bulmak, zor koşullarla savaşmak anlamında. Son olarak da bir sinema aşığıydı, artık setlerde olmasa da yaşlılığında bile üniversitelerde, yurdun çeşitli yerlerinde verdiği workshoplarda, gazete yazılarında, festivallerde sinema öğretmekten, konuşmaktan vazgeçmedi. ALDIĞI BAYRAĞI SONRAKİ NESİLLERE DEVRETTİ Onu anarken sevgili Barış Saydam'ın hazırladığı kitabın adını koydum başlığa, bu tabiri seviyorum, çünkü Çakmakçı'nın geleneksel Yeşilçam ortamında yapmaya çalıştığı yenilikleri, denemeleri çok iyi anlatıyor. Muhsin Bey'in ışıkları dönemine göre ilerici ve yenilikçidir. Uzlaşma'nın kasvetli atmosferinde onun etkisi büyüktür. Işıklar Sönmesin'in son sahnesindeki çerçeveler nasıl unutulur? Bu seviyeye büyük bir tedrisattan geçerek gelmiştir kuşkusuz. Kamera birinci asistanlığı, set fotoğrafçılığı, reklam kameramanlığı, reklam fotoğrafçılığı ve görüntü yönetmenliği yapmış, bu seviyelerde hep en iyiyi üretmeye çalışmıştır. Canım Kardeşim'deki Tarık Akan, Halit Akçatepe ve Kahraman Kıral'lı meşhur set fotoğrafı onun kamerasından çıkmıştır mesela. Çakmakçı, başta Kriton İlyadis olmak üzere ünlü görüntü yönetmenleri ile çalışma fırsatı buldu ve onlardan devraldığı bayrağı sonraki nesile başarılı bir şekilde devretti. ÖMRÜNÜ GEÇİRDİĞİN IŞIKLAR İÇİNDE UYU Onu ayıran en önemli özelliği Aytekin Abi'nin her zaman ilkeli olmasıdır. Bana en son attığı mesajlardan birinde şöyle diyordu: “Arabesk filmleri çekmiyorum dedim beni topa tuttular, lanetlediler. Sonra ben porno çekmiyorum dedim işsiz kaldım uzunca süre. Libya'ya gidip inşaatlarda personel şefliği yaptım bir süre. 12 Eylül sonrası pornolar yasaklanıp normale gelinceye kadar Yeşilçam’ın içinde ilkeli kalıp işime devam ettim, bilinmesinde fayda var!” Bu duruşuyla bize birçok önemli film hediye etti. Muhsin Bey'i, Arabesk'i, Yılanların Öcü'nü, Düttürü Dünya ya da Bir Avuç Gökyüzü'nü nasıl unutabiliriz? Işıkla ve gölgelerle oynayan bir simyacıydı o, hep “değerli” olanı ortaya çıkarmak için denedi durdu. O tüm ömrünü geçirdiğin ışıkların içinde uyu Aytekin Abi. İsyanın müziği her an bir yerde
Işıl ÇALIŞKAN Hafızalardan silinmeyen parçaları ve unutulmaz sahne şovları ile müzik tarihine adını yazdıran Pink Floyd, yalnızca şarkılarıyla değil, felsefeleriyle de dünyayı güzelleştirmeye kendini adamış bir grup. İstatistiklere göre “The Dark Side Of The Moon” albümlerinin dünyanın herhangi bir yerinde her an dinleniyor olması grubun başarısının bir sembolü niteliğinde. Bu efsane grubun yolculuğu, “Pink Floyd - Kilidi Açamazsan Kır Kapıyı” başlığıyla kitap oldu. Fatma Berber ve Sümeyra Teltik tarafından kaleme alınan kitap, Destek Yayınları biyografi serisinden okuyucuyla buluştu. Kitapta yaptıkları müzikle felsefeye dönüşen Pink Floyd’un müzik yolculuğu on bölümde anlatılıyor. Fatma Berber ve Sümeyra Teltik ile kitabı ve Pink Floyd’u konuştuk. “Kilidi açamazsan kır kapıyı”… Neden bu ismi verdiniz kitaba? Fatma Berber: The Wall albümü Pink Floyd’u bilmeyenler için bile oldukça tanıdıktır. Albümden esinlenerek, on bölümden oluşan kitabın içinde bir ara başlık olarak yazdık o cümleyi. Pink Floyd’un müziği başta nazik ve ikna edici tonda fakat gerektiği yerde de sert ve isyankâr. Yayınevinin editörü Özlem Esmergül kitabın ismi olsun dedi. Çünkü grubu özetleyen onu çok iyi anlatan da bir sözdü. Sümeyra Teltik: Kitabın yazım sürecinde kendi hikâyemize de dönüp bakma fırsatımız oldu. Onların felsefesinden hareketle-cesaretle kırdığımız, kapılar yıktığımız duvarları fark ettik. Bunlar olumsuz anlamda anlaşılabilir ama değil… Korku, klişe gibi engeller anlatmak istediğim. Kısacası anladık ki açamadığımız inatçı kilitleri bir şekilde kırmışız. Umarım bu başlık okuyan birilerine ilham olur ve kilitli kapıların kendiliğinden açılmasını beklemekten vazgeçerler. Peki Pink Floyd ile çıktığınız bu yolda ne amaçladınız? Sümeyra Teltik: Günümüzün teknik imkânlarının sağladığı kolaylığı da hesap edersek müzik yapmak, sanatsal bir değer üretmek daha kolay. Sanatsal üretim çılgınlığında onları değerli kılan şey hikâyelerinin olması. Pink Floyd, bitti zannetsek bile bitmeyen bir masal. Kendilerinin, albümlerin, albüm kapaklarının, şarkılarının; her birinin hikâyesi var. Kitabın Pink Floyd’u bilmeyen gençler giriş niteliğinde kılavuz olmasını istedik; müziğin, eğlenmenin dışında kitleleri harekete geçiren, düşündüren bir felsefe de olabileceğini görmelerini istedik. Örneğin oğlumun Another Brick in The Wall’da “Eğitime ihtiyacımız yok” derken çok heveslenmemesini, altındaki derin anlamı kavramasını istedim. Pink Floyd’un yalnızca bir müzik grubu değil bir felsefesi olduğu söylenir. Pink Floyd’un felsefesini nasıl anlatırsınız? Sümeyra Teltik: Onlar savaştan yorulmuş bir dünyanın çocukları. Dünyadaki adaletsizliğe, açlığa, savaşlara itirazı olanlar… Pek tabii kabullenip kendi konfor alanlarında devam etmeyi seçebilirlerdi; fakat onlar kendilerini kabullendirdi. Bunu da terörize ederek değil en güçlü silahlardan olan müziği, en naif şekilde kullanarak yaptılar. Ve müzikleri kadar unutulmaz olan duvarların yıkıldığı, pembe domuzun uçurulduğu sahne şovlarını da unutmamak lazım. Domuz şeklindeki bir balonun ne kadar derin bir anlamı olabilirdi ki? Fakat dünyanın farklı yerlerindeki Pink Floyd dinleyicileri farklı kültür ve dilde de olsalar anlamını biliyorlar. Dünyada ortak bir ders kitabı okutulsa bu kadar etkileyici ve akılda kalıcı olmazdı eminim. Onlar bunu başardı. Henüz parçanın introsunda, aynı itirazda buluşan dünya insanları ordusu gibiyiz. Her itirazımızın karşılığını alamasak da bizim gibilerin her yerde olduğunu bilmek iyi geliyor. HER AN DÜNYANIN BİR YERİNDE DİNLENEN ALBÜM Muhakkak ilmek ilmek işlenmiştir her adımıyla ama Pink Floyd’un dönüm noktası hangi olaydır? Fatma Berber: Grubun ilk kurulduğu yıllarda hatta grubun isim babası Syd Barrett’in gruptan ayrılması en önemli olaylardan biri. Çünkü Syd Barrett’ten sonra Pink Floyd kalmaz diyenler de olduğu gibi ayrılmasının grubun bugünkü başarısında etkisi olduğunu savunanlar da çoğunlukta. Yani Roger Waters’ın Syd’den sonra gruba kattıkları ve grubu bugünlere taşıdığı da başka bir gerçek elbette. Çok satan pek çok albüm oldu ama The Dark Side Of The Moon albümü de grup için başka bir dönüm noktası olabilir. İstatistiklere göre albüm, her an dünyanın herhangi bir yerinde dinleniliyor. Araştırmalarınız esnasında edindiğiniz bilgilerde sizi en çok ne şaşırttı Pink Floyd ile ilgili? Fatma Berber: Syd’in ilk gençlik yılları ve karakteri çok ilginç. Onunki bir uyuşturucu savrulması değil, delilik ve dâhilik arasında bir yolculuk. Sümeyra Teltik: Bu süreçte Syd’in isminin hala hafızalarda oluşunu Pink Floyd’un diğer üyelerinin vefasından kaynaklandığını düşündüm. Her fırsatta onu andılar. David Gilmour bile gruba davet edildiğinde Syd’i etkileyeceğini düşünüp tereddüt ediyor. Böyle bir davranış şekli ve vefa duygusunu bugünlerde görmek zor. Pink Floyd olmasaydı müzik dünyasında ne eksik olurdu? Sümeyra Teltik: Moğollar, Kurtalan Ekspres, Foo Fighters, Dream Theater bildiğimiz gibi olmazdı. Syd olmasaydı David Bowie yarım kalırdı. Uçan domuz olmazdı. Kalıplara sığdıramadığımız adını koyamadığımız Pink Floyd müziği diye bir şeyden haberimiz olmaz; kendimizi korumak adına bizi hapseden duvarlar inşa etmeye devam ederdik. Pazarlıksız ve inkâr savıcı
Doğu Anadolu’da, karlarla kaplı dağlık bir alanda erkek ilkokul yatılı okulundayız, hava -35 derece, yollar kapalı. Mehmet isimli küçük öğrenci hastalanıyor ve bilinci kapalı bir şekilde yatıyor. Esrarengiz bir şekilde hastalanan Mehmet’in ilk elinden tutan oda arkadaşı Yusuf, onu iyileştirmek için çırpınırken okuldaki tüm bürokratik kollar olaya dâhil oluyor. Mehmet’in neden bu hale geldiği ise adeta sırlarla kaplı. Bu gizemi kendine ana silah edinmiş film olgun senaryo ile hikâye finaline kadar yavaş yavaş açılıyor ve ancak filmin en sonunda öğrenebiliyoruz her şeyi. Senelerdir artık belli bir kalıplaşma haline gelmiş olan, kırılması mümkün görülmeyen buz kütlesi gibi bir sistem ile karşı karşıya kalan öğrencileri gördükçe sinirleniyoruz ama film ilerledikçe buz kütlesini aşamayanlar kümesine öğrencilerden, öğretmenlere, müdüre, hademeden, çaycıya herkesi dâhil etmekten kendimizi alıkoyamıyoruz. Ve dolayısıyla herkesin kendisine, kendi gücü yettikçe mecburi alternatif yollar geliştirmiş olduğunu görüyoruz. Ve bürokrasinin asırlık kurbanlarının, korkudan kaynaklanan sırları ile bir mücadele filmi olan Okul Tıraşı dünyasında buluyoruz kendimizi. KİMSE TEK SUÇLU DEĞİL Okuduğum bir romanda, dürüstlüğün tüm toplumsal sınıfların sahip çıktığı bir övünç vesilesi olmalıyken politikanın çamurlu yollarında el yordamıyla ilerlendiği oranda özellikle pragmatizmin şefliği ele alarak, konseri, notaları hiç umursamadan yönetmeye koyulduğu durumlardan bahsetmişti bir yazar. Ne kadar da haklı. Tüm ahengin bozulup, notaların hiç umursanmadan yönetilmeye koyulduğu bu okul, bir yanıyla aslında hâlâ süregelen derin bir asimilasyon temsili. Kürt çocuklarının asimilasyonunu resmeden, sınıfta geçen iki ders sahnesi filmin bu derdiyle direkt olarak bağlantılı. Ancak sinemamızda nadir karşılaştığımız şekilde, dolaysız ve pazarlıksız, içten ve dürüstçe. Meraklı izleyiciye olayların panoramik bir görünümünün sunulmasının da tercih edildiği Okul Tıraşı filminde bazı detay kadrajlar ise Kürt’lerin yaşadığı haksızlık ve sorunlara dair insani bakış açısını bir saniye olsun kaybetmiyor. Ayrıca, bazen pür kötü olduğunu düşündüğümüz karakterin dahi öyle çıkmadığı hikâye, kimsenin sanıldığı kadar masum olmadığını da sebebiyle ortaya çıkarıp, sorunun ve sorumlunun genel olarak sistemin ta kendisinde olduğunu söylemekte. Bu önemli, çünkü bu sayede inkârcı seyirciyi inkârından uzaklaştırmada başarılı olabilmekte. Basit, yalın, faydacılık karşıtı anlatımdan beklenen bence bu olmalı.  ISLAK KİRPİKLİ ÇOCUKLAR Yönetmen Ferit Karahan’ın senaryosunu Gülistan Acet ile birlikte kaleme aldığı filmin hiçbir karakterinin suni kalmaması, hepsinin birbirinden farklı bir şekilde kendileri gibi hikâyede yer almış olması filmin en güçlü yanlarından. Elbette ki senaryonun bu yaklaşımını, oyuncu kadrosunda yer alan Ekin Koç, Melih Selçuk, Cansu Fırıncı, Mahir İpek hakkıyla tamamlamışlar. Ancak en büyük alkışı bana kalırsa hiçbiri profesyonel oyuncu olmayan ve oyuncu kadrosunun çoğunluğunu oluşturan küçük oyuncular hak etmekte. Özellikle Yusuf karakterini canlandıran Samet Yıldız’ın ıslak kirpikli hüzünlü ve ürkek gözleri, endişeli vücut kullanımı insanın adeta içine oturuyor; hele ki annesiyle telefon konuşması yaptığı filmin kilit sahnesinde bu duygu daha da derinleşiyor. DOĞRU ÇERÇEVE, ALÇAKGÖNÜLLÜ İDDİA Teknik anlamda son derece iyi olan filmde, görüntü yönetmeni olarak Türksoy Gölebeyi’nin yer alması çok doğru bir karar olmuş. Kendisini Faruk Hacıhafızoğlu’nun Kars'ta karlar içinde geçen başarılı bir film olan Kar Korsanları’nda da takdir etmiştim. Zorlu iklim ve coğrafya koşullarında geçen bu her iki film de görsel teknik ve yaratıcılık anlamında başarılılar. Okul Tıraşı’nda yönetmenin kullanmayı tercih ettiği 4:3 çerçeve oranının filme çok uygun olduğunu düşünüyorum. Bu oran kullanımının gösterişçi bulunduğunu biliyoruz ve evet bazı filmler için bu sıfat doğru olabilir ama bu film için değil. Biraz önce bahsettiğim birbirlerinden farklı olan karakterlere, kameranın çok yaklaşması yani onların hayatlarına sorgusuzca dalması en doğrusu olurdu ve nitekim karakterlerin çevresindeki her şeyi yok eden ve seyircinin karakterin gözlerinden onu tanımasına, anlamasına olanak veren bu çerçeveleme bu filmin alçakgönüllü iddiası ile de oldukça uyumlu. Dünya prömiyerini korona salgını nedeniyle bu yıl iki aşamalı düzenleyen 71. Berlin Film Festivali’nin Panaroma bölümünde yapan ve Uluslararası Sinema Eleştirmenleri Federasyonu (FIPRESCI) Ödülü’ne layık görülen film umarım Türkiye’de seyirci ile bir an önce buluşur. Ülkede yaşanan sorunların ortaya çıkardığı tartışmalar, tartışmaları kendilerini ilgilendiren tek diyalektik alana çekmeye çalışanlar sebebiyle çoğu zaman eksik kaldı ve genelin inkârına sebebiyet verdi, işte en çok da bu sebeplerle bu filmin durduğu yer ve tonu bana iyi geldi. Fosforlu Cevriye’ye elektronik dokunuş
Öykü Özfırat Zeki Duyguluer’in yazıp bestelediği,1969 yılında sinemaya uyarlanan Fosforlu Cevriyem filmiyle hafızalara kazınan “Fosforlu Cevriye” şarkısı şimdi müzik grubu Saki’nin yorumuyla müzikseverlerin karşısında. 2017 yılında Bahadır Pars (klarnet, vokal), Sedat Şenel (gitar, vokal) ve Batuhan Ovalı (viyola, vokal) tarafından kurulan Saki grubunun amacı, Türk müziğinin dünya sahnesinde daha çok duyulmasını sağlamak. Grup üyeleri ile müzik serüvenini konuştuk. ► Kısaca grubunuzdan bahseder misiniz? Sedat Şenel: 2017 yılında Bahadır Pars (klarnet & vokal), Sedat Şenel (gitar &aranjman& vokal) ve Batuhan Ovalı (viyola & vokal) olarak trio şeklinde kurulan grubumuz, köklü bir dostluk ve yıllardır beraber müzik yapmanın verdiği uyumla ortaya çıkmıştı. Bu yıllarda çeşitli trio konserler verdikten sonra 9 kişilik orkestramızla sahneye çıkmaya başladık. Eş zamanlı olarak 2019 yılında ilk resmi tekli çalışmamız olan sözü ve müziği Serdar Avcıoğlu ve Yasemin Avcıoğlu’na ait olan Hayyam şarkısını yayınladık. Aynı dönemlerde Youtube üzerinden çalışmalarımıza devam ettik. Karantina sürecinde prodüksiyonlarımız etnik elektronik tarzına evrilmeye başlarken aynı zamanda Youtube’da “Demli Akustik” adında bir playlist yayınladık. Her geçen gün yeni cover ve beste çalışmalarımızı da bu mecrada yayınlamaktayız. Yakın zamanda da Fosforlu Cevriye şarkısını etnik elektronik tarzında düzenledik ve video kliple birlikte yayınladık. ► Fosforlu Cevriye şarkısını yeniden yorumlama fikri nasıl ortaya çıktı? Sedat Şenel: Hayyam şarkısına bir remiks yaptıktan sonra, aynı tarzda bir cover çalışması yapmaya karar verdik. Bu noktada çok sevdiğimiz Fosforlu Cevriye ilk aklımıza gelen şarkıydı. Benim hazırladığım bir altyapı üstüne Bahadır Pars’ın vokal ve klarnetlerini kaydetmesi ile başlayan, sonrasında yine Batuhan Ovalı’nın viyola partisyonlarını kaydedip yolladığı, tamamen evden eve başlayıp sonrasında çalışmanın telif haklarını almaya karar verdiğimiz bir süreç. Aynı zamanda Cevriye mağdur, haksızlığa uğrayan ve güçlü kadınların sembolüdür. Hem müzikal anlamda hem de güçlü hikayesiyle bizi çok etkileyen bir şarkı. Bahadır Pars: Karantina zamanında bir anı olarak başladığımız Fosforlu Cevriye şarkısının bir TV kanalının kültür sanat programında yayınlanması ve beğeni toplaması üzerine de resmi olarak yayınlamaya karar verdik. Batuhan Ovalı: Pandemi sürecinde Youtube kanalımız için düzenleyeceğimiz şarkılarımızı düşünürken, Fosforlu Cevriye şarkısı aklımıza geldi ve hayata geçirmeye karar verdik. ► Yorumunuzda farklı türlerden izler görüyoruz. Siz nasıl tanımlarsınız? Sedat Şenel: Uzun süredir ‘SDAT’ adıyla çeşitli elektronik müzik mecralarında çalışmalarıma devam ediyorum. TheProdigy, DepecheMode, Massive Attack gibi grupların ve bir yandan da etnik müzik icra eden grupların genel sound anlayışı ve kompozisyonel yapılarını dinleyerek bu tarzlarla hemhal olmaya çalıştım. İstanbul’un dokusunu ifade eden vurmalılar, Türk müziği ifadeleri ile ses sentezlemesi yoluyla üretilmiş yeni seslerin ve elektronik paternlerin ortak tınılarını bir araya getirecek çalışmalar yapmaya başladım. Bu müzik doğası bakımından Saki’de yaptığımız Türk müziği icralarını da kapsayan müzikle çok çok uyumlu. Tüm bunlar keyifle yaptığımız denemelerin sonucudur. Bahadır Pars: Karantinanın getirmiş olduğu olumsuz şartlarda, minimal bir yaklaşımla ele almaya çalıştığımız bu projenin en büyük farklılığı, bireysel olarak alanlarımızda en çok başarılı olduğumuzu hissettiğimiz ve güvendiğimiz tarzlarımızın harmanlanmasının ve grup olarak süregelen dostluğumuzun ve samimiyetimizin bir sonucudur. Batuhan Ovalı: Her birimiz benzer ama bir o kadar da farklı müzik disiplinleriyle yetiştik. Saki projesinde ortaya koyduğumuz müzik tüm bunların toplamıdır. Bunu en iyi yansıttığımız şarkı da Fosforlu Cevriye diye düşünüyorum. ► Şarkının klibi Saint Pierre Han’da çekilmiş. Nedir bu binanın tarihi ve anlamı? Sedat Şenel: 1770 yılında Fransızlar tarafından inşa edilmiş. İlk mimarlık büroları, ilk kot pantolon üretimi, ilk hardal üretim gibi ilklerin yanı sıra uzun yıllar Fransız tüccarlarını ağırlamış bir bina. 1863 yılında da Osmanlı Bankası'na ev sahipliği yapan, içinde 14'üncü yüzyıldan kalma izler taşıyan büyüleyici bir mekân. İstanbul'un en önemli tarihi sokaklarından Eski Banka Sokak'ta yer alıyor. Bu mekanda klip çekmemiz konusunda Bahçeşehir Üniversitesi konservatuvarının bize desteği oldu, onlara sizin aracılığınızla tekrar çok teşekkür ederiz. ► Pandemi sonrası süreç için planlarınız nedir? Bahadır Pars: Normalleşme sürecinin olumlu etkileri arttıkça ve normal yaşantımıza dönmeye başladığımız koşullarda arzumuz ve önceliklerimizden ilki, bizi severek dinleyen takipçilerimizle bir araya gelmek olacaktır. Özellikle müzisyenlerin çok zor süreçten geçtiği bu dönemde üretmek bizim için çok önemliydi. Bunu müzikseverlerle buluşturmak herkese iyi gelecektir. Çünkü inanıyoruz ki müziğin iyileştirici bir gücü var. Sedat Şenel: Aydan aya yeni şarkılarımızı, kliplerimizi, düetlerimiz, cover çalışmalarımızı yayınlamaya devam edeceğiz. İçinde bulunduğumuz zor şartlara rağmen haftanın her günü bir araya gelip bir şeyler üretmeye çalışıyoruz. Batuhan Ovalı: Pandemiden önce ve içinde bulunduğumuz dönemde ürettiğimiz her şeyi dinleyicilerimizle buluşturmak, onların gözlerinin içine bakarak bu şarkıları söylemek en büyük planımız diye düşünüyorum. Anılarınıza asla güvenmeyin!
Sizden en mutlu anınızı seçmeniz istense ve bundan sonra sadece bu anıyı hatırlayıp bu anıda yaşamanız teklif edilse kabul eder miydiniz? Tabii bu teklifi kabul etmeniz için önce ölmeniz gerekecek. Hirokazu Koreeda’nın 1998 tarihli “Wondafuru Raifu” (Harika Hayat) adlı filminden bahsediyorum. Film arafta geçiyor. Cennete girebilmeleri için arafta bekleyen ölülerden, yaşarken mutlu oldukları tek bir anıyı seçmeleri isteniyor. Cennette sadece bu anıyı hatırlayacaklar. İzlerken ister istemez kendi hayatınızı gözden geçiriyor ve mutlu olduğunuz bir anıyı seçip çıkarmaya çalışıyorsunuz, zor bir seçim. Hatırlamaya çalıştığımda, çocukluğumun saman sarısı yazı ve o tatlı öğle uykusu geldi aklıma. Artık o tür uykularım çok nadir; uykuya kolayca girebildiğim seyrek anlarda hep o saman sarısı atmosferi hatırlarım. Peki bu anıyla sonsuza dek yaşamak ister miydim, saman sarısı uykuda? Sanmıyorum. İnsan koskoca bir yaşamı tek bir anıya sığdırabilir mi? Filme göre, yaşamınızdan tek bir anıyı cımbızlıyor ve sadece bu anıyı hatırlayıp, bu anıda yaşıyorsanız, cennettesiniz artık. Hayattayken tek bir anı olmasa da anılarıyla birlikte yaşayanlar var. Anılarını seçemeyenler ise yaşam denilen arafta beklemek zorunda. Nostaljinin neden hep ölümü çağrıştırdığını daha iyi anladım. BELLEĞİNİZ SİZİ YANILTABİLİR Nostalji, yitirdiğimiz saman sarısı yuvaya duyduğumuz özlem. Belki de o yuva hiç de düşündüğünüz gibi değildi, zihniniz kurguladı her şeyi. Ksenefon’un “On Binlerin Dönüşü”nde, komutanları ölen on bin paralı asker, yarı yolda kılavuzsuz kaldıklarında, kendi hayatlarının sorumluluğunu üstlenip eve dönmeye karar verirler. Döndüklerinde, terk ettikleri aynı yuvayı bulabilecekler mi? Artan sıla özlemi yuvayı, zihinsel kurgunun bir nesnesine dönüştürür; tüm pürüzlerinden arındırılmış saman sarısı bir uyku. Ham anları işleyip hazır-nesnelere dönüştüren belleğe güvenilir mi? Geri dönülen yer, terk edilen yer ile hiçbir zaman aynı olmayacak, belleğiniz sizi yanıltabilir. Her geri dönüş, bu yanılgıyla yüzleştirir sizi. Her geri dönüş, farkın açığa çıktığı Nietzsche’ci bir geri dönüştür. Askerler yuvaya döndüklerinde fark açığa çıkmış ve yuva değişmiştir. Araya giren zamandır; bedenin zaman ve mekân içinde yaptığı yolculuk sizi de değiştirecek. Geri dönmeyenler, yanılgılarıyla yüzleşmemek için yuvalarını asla terk etmeyenler var; gittikleri her yere saman sarısı anılarını da götürürler yanlarında. Onlar anılarında yaşar ve yuvalarının sarı sıcak penceresinden bakarak yargılarlar yaşamı. Onlar için yaşayan her şey sapkındır. Haklılar; anıların kurgusu var; oysa mevcut hâliyle yaşam tahammül edilmeyecek denli çetrefilli. Onlar seçilmişlerdir. Anılarını seçmiş, yaşamaktan kurtulmuş ve cennete seçilmişlerdir. Filmde de arafta bekleyen ölüler, anılarını seçemedikleri takdirde cennete seçilmeyeceklerini bilirler. Ölüler, devlet dairesini andıran bir binanın bekleme salonunda sosyal hizmet uzmanları tarafından çağrılmayı bekliyor. Uzmanlar, ölülerle tek tek görüşüp cennete götürecekleri anılarını seçmelerine yardım edecekler. Anılar seçildikten sonra prodüksiyon ve post prodüksiyon ekipleri girecek devreye. Aktörler seçilecek, sahneler tasarlanacak. Anınızı filme çekip kurgulandıklarında size gösterecekler. İzlediğinizde cennettesiniz artık ve anılara gömülüp, yaşayanları anılarınızla yargılayabilirsiniz. İYİ Kİ ANILARA DİRENEN GENÇLER VAR Nostalji kurgulanmış bir cennettir, geçmişte yaşadığınız ham yaşantının post prodüksiyon hâli. Ne zaman hayatın karmaşasından sıtkımız sıyrılsa, başımız sıkışsa şimdiden kaçıp sığındığımız saman sarısı bir uyku. İktidarın, yuva özlemi çeken ruhlara saman sarısı anılar üreten aygıtları var. Ruhlar, üretilen anılarla tebaalaştırıldıklarında öte dünyanın sakinleridir artık; öte dünyadan bakıp, yaşam dünyasını yargılayanlar. Anılar çok tehlikeli, faşist rejimler anılarla kurulur. Ama iyi ki anılara direnen gençler var. Filmde, arafta bekleyen gence “Neden anını seçemedin?” diye sorduklarında, “Seçemiyorum değil, seçmeyeceğim” diye yanıt veriyordu, “Hayatımın sorumluluğunu üstlenme yolunun bu olduğuna karar verdim.” Arafta bekliyoruz. Dönüş yolculuğu, hayatımızın sorumluluğunu üstlendiğimizde başlayacak ve inanın, yeryüzüne döndüğümüzde yaşam asla eskisi gibi olmayacak. Ah be Rasim…
8 Mart’ın coşkusuyla yeğenim Selen ve onun hayat arkadaşı Deniz’in evinde; onların Kuzguncuk’taki apartmanların arasına sıkışmış küçük ama yaşam dolu bahçesinde bu özel günü kendimizce kutluyorduk. Sönmeye yüz tutmuş bir ateşin başında toplanmış, eski anıların soluk gerçekliğini esprilerle, şakalarla savuşturmaya çalışırken soluk mavi bir ışık yandı cep telefonumda. Bir bildirim geldi. Sonra bir diğeri, bir diğeri daha sonra. Gördüm ama okumadım. Okudum ama anlamadım. Anladım ama inanamadım. Zira bugün o gün değildi. Bugün 8 Mart’tı. Bugün dünyadaki tüm kadınların doğum günüydü. Bugün dünyanın doğum günüydü. Dünya kocaman bir pasta ve biz erkekler onun üstündeki mumlar, maytaplar, dönme dolaplar, atlıkarıncalardık. En azından bu gün öyleydik. Ya da öyle gibiydik. Hemcinslerimizin yaptıklarının utancını taşımıyorduk. Sanki bugün kötü hiçbir şey olmamalı, kötü bir söz duyulmamalı, unutulmak istenen hiçbir an yaşanmamalı bugün hiç kimse bu yaşamdan kopmamalıydı. Bugün ölüm kimseye yakışmazdı. Bana da sana da ona da… Rasim’e de… Ama… Rasim… Öztekin… Rasim Öztekin. Nasıl olur ki? “Ağlamayacağım lan” derken gözyaşlarım harflerin, rakamların üstüne düşüyor, bir kara delik oluşturuyor bilgisayar klavyesinin üzerinde. Daha sene-i devriyesi bile dolmamışken Levent Ünsal’ın, şimdi de Rasim… ORTAOYUNCULAR VE RASİM İÇİN AĞLADIM Rasim için ağladım. Öksüz kalan filmler için, Pelin için ağladım. Aslıhan için tanımasam da Esra Hanım için, Rasim’in Galatasaray sevdası için ağladım. Ama bana en çok dokunan tiyatroya ilk adımı attığı, orada tanıştığımız Ortaoyuncular için ağladım. Küçük Sahne için, Ses Tiyatrosu için ağladım. Beraber giyinip soyunduğumuz oyun öncesi makyaj yaptığımız Münir Özkul’un da, Erol Günaydın’ın da kullandığı kulis için ağladım. Ferhan’a çaktırmadan sahne aralarında ufak bir radyodan dinlediğimiz Fener-Galatasaray maçları için ağladım. Ferhan’ı aramaya cesaret edemedim. Elif’i aradım. O, telefona ustayı verince konuşamadım, “başın sağ olsun” diyemedim. “N’oluyor?”un cevabını veremem diye hıçkıra hıçkıra ağladım. Hass*ktir be derse aklıma Tuncel Kurtiz’in okuduğu Feran Ağbi şiiri gelir diye ağladım da ağladım. Ne kadar çok anı biriktirmişiz içinde bir tane bile kırgınlık barındırmayan. İmam Adnan Sokak’taki ocakbaşı muhabbetlerimiz, rahmetli Adile Naşit, Hulusi Kentmen, Boran Kaya’nın da yer aldığı binlerce çocuğa oynadığımız çocuk oyunları, Hümeyra ve Ferhan Şensoy ile birlikte İçinden Tramvay Geçen Şarkı, bir firmanın tanıtımı için “Geniş Açı” ekibiyle Gürol’la, Aydın’la, Baltepe ile Birsen, Gökhan ve Serhan ile çıktığımız Anadolu turnesi. Senin konser öncesi seyirciyi ısıtman için anlattığın fıkralar. Davul çalmaya olan düşkünlüğün. Yediğimiz yemekler, içtiğimiz içkiler, attığımız kahkahalar… Ah be Rasim… BUNLARI YAZMAK BANA DÜŞMEZ Ölümü kişiselleştirmeyi ve ölenin ardından hatıraları paylaşmayı çok sevmiyorum. Belki benim anlatmak istediğim bir anı onun gizli bahçesi. Belki ben yaşıyorum. “O” öldü diye bu satırları yazmak bana düşmez. Haddime de değil. Ama artık üzülmenin de bir sınırı olmalı. Çok üzüldüm bu aralar. 60 yaşını geçen birinin geçmişteki olağan acıları da düşünüldüğünde kısa bir sürede bu kadar acı çekmesi, üzülmesi normal mi? Çocukken artistlerin ölmeyeceğini düşünürdüm. Ölseler bile bunun film icabı olacağını. Ama öyle değilmiş… Seni çok sevdik ve şimdiden çok özledik. Güle güle Rasim… Yeşilçam'ın başarılı görüntü yönetmeni Aytekin Çakmakçı yaşamını yitirdi
Yeşilçam'ın efsane görüntü yönetmenlerinden Aytekin Çakmakçı 71 yaşında hayatını kaybetti. Gece yarısı kalp krizi geçiren Çakmakçı, kaldırıldığı Fatih Devlet Hastanesi'nde tüm müdahalelere rağmen kurtarılamadı ve sabah saatlerinde yaşamını yitirdi. Çakmakçı Trabzon Bahçecik Mezarlığı'nda son yolculuğuna uğurlandı. AYTEKİN ÇAKMAKÇI KİMDİR? Aytekin Çakmakçı, 10 Ağustos 1949'da Trabzon'da dünyaya geldi. Muhsin Bey, Arabesk ve Uzlaşma gibi filmlerin görüntü yönetmenliğini yaptı. 16 YAŞINDA SİNEMA SEKTÖRÜNE ADIM ATTI Kaptan olan babasının tayininin Trabzon'dan İstanbul'a çıkması üzerine İstanbul'a yerleşen Çakmakçı, burada prodüksiyon asistanı olan arkadaşı Abdullah Gürek'in teklifi üzerine 16 yaşındayken, Kriton İlyadis'e kamera ikinci asistanlığı yapmaya başlayarak sinema sektörüne adım attı. Daha sonra kamera birinci asistanlığı, set fotoğrafçılığı, reklam kameramanlığı, reklam fotoğrafçılığı ve görüntü yönetmenliği yaptı. Türk sinemasının siyah-beyaz dönemlerinde ünlü görüntü yönetmenleri ile çalışma fırsatı buldu. Bu dönemde ışık teknikleri üzerine yeni denemeler yapmaya çalıştı. Yeni görsel anlayışını ilk kez Acı filmiyle uygulamaya soktu. Uzun yıllar boyunca İrfan Tözüm, Şerif Gören ve Yavuz Turgul gibi yönetmenlerle çalışma fırsatı buldu. Döneminin sevilen televizyon dizileri Baba Evi, Şehnaz Tango, Yeni Hayat, Deniz Gurbetçileri, Bizim Ev, Yaprak Dökümü gibi dizilerde görüntü yönetmenliği yaptı. “İYİ FİLM DOĞRU GÖRÜNTÜLER TOPLAMIDIR” Yılanların Öcü filmindeki görüntü yönetmenliği ile 23. Antalya Film Şenliği'nde "En İyi Görüntü Yönetmeni" ödülüne layık görüldü. 3-4 sene boyunca Marmara Üniversitesi sinema ve televizyon bölümünde görüntü ve stüdyo teknikleri gibi derslere öğretim üyesi olarak girdi. Verdiği dersler sırasında "İyi film doğru görüntüler toplamıdır" diyen Aytekin Çakmakçı, 2009 senesinde buradaki görevini bıraktı. Uzun süre Trabzon'da ikamet eden Çakmakçı, burada kamera, ses ve ışık teknikleri üzerine kurslar verdi. Ayrıca AB projesi olan Nitelikli Radyo Tv Teknikerleri ve kamera asistanları kurslarında Trabzon Belediyesi adına öğretici öğretmenlik yaptı. 2013 yılında İstanbul Kültür Sanat Vakfı tarafından düzenlenen 31. İstanbul Film Festivali'nde "Sinema Onur Ödülü"'ne layık görüldü. 2019 yılında anılarını yazdığı kitabı "Güneşe Lamba Yakan Adam" yayımlandı. 71 yaşındaki Çakmakçı, geçirdiği kalp krizi sonrası kaldırıldığı Fatih Devlet Hastanesi'nde tüm müdahalelere rağmen kurtarılamadı ve yaşamını yitirdi. ÖDÜLLERİ 1986, 23. Antalya Altın Portakal Film Festivali, En İyi Görüntü Yönetmeni, "Yılanların Öcü" ve "Kan" filmleriyle 1992, İfsak Sinema Ödülü 1996, 10. Adana Altın Koza Film Festivali, En İyi Görüntü Yönetmeni, "Mum Kokulu Kadınlar" ve "Işıklar Sönmesin" filmleriyle 1998, Altın Kelebek TV Ödülü, "Baba Evi" 2013, 31. İstanbul Film Festivali, Onur Ödülü 2014, Sinefest Emek Ödülü 2014, 21. Adana Altın Koza Film Festivali, 100. Yıl Emek Ödülü 2015, Türsak, Tüm Zamanların En İyi 10 Görüntü Yönetmeni Ödülü 2015, Trabzon Gazeteciler Cemiyeti Sanat Ödülü 2017, Ankara Üniversitesi İletişim Vakfı, 50. Yıl Onur Ödülü 2017, Gönüllü İyilikseverler Derneği Ödülü 2018, Gelişim Üniversitesi & TÜRVAK, Görüntü Yönetmenliğini Özendirme Ödülü 2020, SETEM ''EMEK'' Ödülü Erhan Gökgücü Oyun Yazarlığı Ödülü'nü kazanan belli oldu
Geçtiğimiz yıl hayatını kaybeden tiyatro emekçisi Erhan Gökgücü'nün anısına bu yıl ilki düzenlenen 'Erhan Gökgücü Oyun Yazarlığı Ödül'ünü kazanan belli oldu. 136 yapıtın katıldığı programda, Yücel Erten, Orhan Alkaya, Hülya Nutku, Gülşen Karakadıoğlu, Enver Aysever, Funda Gökgücü, SerpilekinAdeline Terlemez ve Eren Aysan’dan oluşan Seçici Kurul, ödülü oy birliğiyle “Mor Şalvar” adlı oyunuyla Ferhat Lüleci’ye layık gördü. Seçici Kurul, “Mor Şalvar” oyununa dair ortak görüşlerini şu ifadelerle belirtti: "Ferhat Lüleci’nin kaleme aldığı oyunda, bir grup kadının temizlik işçisi olarak banka soyma macerası anlatılmakta; aynı zamanda kadınların dayanışması, örgütlenmesi de gözler önüne serilmektedir. Metin, sınıf çatışmasını incelikli bir şekilde dramatik yapının içine yedirme becerisi ile öne çıkmakta, olay örgüsü yazarın kendine özgü mizahi diliyle harmanlanmaktadır. Günlük yaşamımızda rastladığımız oyun kişilerinin her birinin yaşam seçimleriyle, nice zorluklara rağmen mücadeleci yanlarıyla içimizden biri olması oyuna sıcaklık katmaktadır.Ferhat Lüleci, “Mor Şalvar” adlı oyununda toplumsal sorunlara güldürü ögelerini bilinçli bir şekilde yerleştirmesiyle Erhan Gökgücü’nün izinden gitmeyi tercih ettiğini göstermiş, onun politik bakışına uygun bir izlek benimsemiştir.” Geçtiğimiz yıl yitirdiğimiz oyuncu ve reji eğitmeni, tiyatro yönetmeni, yazar Erhan Gökgücü’nün anısına düzenlenen ödül, Haziran ayında Ankara’da yapılacak bir törenle sahibine verilecektir" Oyun yazarı, oyunculuk, ve yönetmen olarak görev yapan Erhan Gökgücü, Devlet Tiyatroları’nda sırasıyla İzmir DT, Trabzon DT (Kurucu ve Sanat Yönetmeni), Adana DT (Sanat Yönetmeni) ve Ankara DT’de çalıştı. Gökgücü, biri yurt dışından olmak üzere 30’u aşkın ödüle sahip. Ne halayın tadı kaldı ne horonun
Işıl ÇALIŞKAN Halk oyunları emekçilerinin var olan sorunları pandemiyle birlikte gün yüzüne çıktı. 2004 yılından beri Gençlik ve Spor Bakanlığı’na bağlı olan ve herhangi bir sosyal güvenceleri bulunmayan emekçiler bu dönemde herhangi bir destekten de faydalanamadı. Halk Oyunları Federasyonu’nun sitesine göre halk oyunu emekçilerinin sayısı 14 bini aşıyor. Halk oyunları emekçileri Kültür Bakanlığı’na bağlanmayı talep ediyor. Emekçiler sorunlarına ve geleceklerine ilişkin sorularımızı yanıtladılar. DERDİMİZ ÇOCUKLARI YARIŞTIRMAK DEĞİL!  11 yıldır dans eden Osman Gürdamar, 4 yıldır halk oyunları eğitmenliği yapıyor. Eğitmen olmak için 5 kademeli bir sistemden geçtiklerini anlatan Gürdamar, “Burada ritim saz çaldırılıyor, oyun sahneleniyor, sahne dersleri ve makyaj dersleri görülüyor” dedi. Spor Bakanlığı’nın tüm bu süreçten uzak olduğunu aktaran Gürdamar şunları söyledi: “Şimdi Spor Bakanlığı’na bağlandığımız için halk oyunlarına müsabaka gözüyle bakılıyor. Biz 7 yaşındaki çocukları sahnede yarıştırmak zorunda kalıyoruz. Etkinlik adı altında rahatlaması gereken bir durumda çocukları yarıştırıyoruz. Bizim derdimiz çocuklarımızı yarıştırmak değil eğitimimizi doğru verebilmek. Yaptığımız kültürel bir iş en nihayetinde.”  Osman Gürdamar sorunlarını şöyle dile getirdi:  ♦ SAATLİK SİGORTAYLA ÇALIŞIYORUZ: Normal şartlarda bakanlığa her yıl vize ücreti ödemek koşuluyla Halk Eğitim Merkezleri’nde çalışabiliyoruz. Devlet okullarında bu işi yapabilmemiz için Halk Eğitim Merkezleri’nden görevlendirme almamız gerekiyor. Saat üzerinden yani tarım işçisi gibi sigortalandırılıyoruz. Dolayısıyla hiçbir şeyden faydalanamıyoruz. Sağlık güvencemiz bile yok. Tek çözüm kadrolu çalışma.  ♦ ÖĞRETMENİZ AMA HAKLARIMIZ YOK: Öğretmeniz ama hiçbir şekilde öğretmen haklarına sahip değiliz. Pandemi başladığında kısa çalışma ödeneğinden faydalanacağımız söylendi, ama bir gelişme olmadı. Bir yıldır hiçbir gelirimiz yok. Halk oyunlarında enstrüman çalan, eğitmenlik yapan, kostüm hazırlayan farklı uzmanlık alanlarından kişiler var. Devlet bize tabiri caizse üvey evlat muamelesi yapıyor.  ♦ ‘NE İŞ OLSA YAPARIM’ DEDİM: Mart ayının ikinci haftasından bu yana mesleğimi yapamıyorum, hiçbir kazanç elde edemedim. Bir birikimimiz de yok. Bir Halk Eğitim Merkezi’nde tam bir asgari ücret maaşı alıyorsunuz. Haliyle durum ortada. Arabam vardı onu sattım. Ne iş olursa yaparım moduna geçtim. Üç iş değiştirdim. Şu anda bir firmada ön muhasebe yapıyorum. Bu süreçte de kim 100 TL fazla veriyorsa oraya gider durumundaydık. Birçok eğitmen arkadaşım evini kapatıp bir yakınının evine yerleşti. Devletin bin TL’lik desteğinden de faydalanamadık.”  EMEKLİLİK BİZİM İÇİN BİR HAYAL  Usta öğretici Emine Özten de, Covid-19 nedeniyle 13 Mart itibarıyla işsiz kaldıklarını söylüyor. Sigortalarının kesilmesi nedeniyle sağlık güvencesinden de yararlanamadıklarını anlatan Özten, zor günler geçirdiklerini ifade ediyor. Usta öğretici, pandemi sürecinde yaşadıklarını şöyle anlattı: “Sosyal destekten ve devlet yardımından yararlanan sayısı çok az. Özellikle tek başına ev geçindiren usta öğretici anne babalar bu süreçte çok zorlandı. Evine ekmek götüremeyen, faturalarını yatıramayan, kirasını ve banka kredilerini ödeyemeyen ve bu yüzünden icralık olan arkadaşlarımız var. Yakın zamanda kurslarını açan arkadaşlarımız var. Tekrar yasaklar gelirse kurslarımız kapanır ve yeniden başa döneriz. Sigortalarımız aldığımız ders saati karşılığı yatıyor. Dolayısıyla bu durumda emeklilik de bizim için hayal. ”  Usta öğreticilere kadro hakkı tanınması gerektiğini aktaran Emine Özten, sözlerini şöyle sürdürdü; “Halk oyunlarının okullarda ders olarak verilmesini istiyoruz. Biz usta öğreticiler geçmişi geleceğe aktaran gönül köprüleriyiz. Çocuklarımızın kendi kültürüyle büyümesi türkülerini söylemesini halaylarını çekmesini istiyoruz.” *** Kostüm firmaları da teker teker kapanıyor 15 yıldır kostümcülük yapan Ateş Ateş ise, okulların kapanmasıyla birlikte işyerlerini kapattığını anlatıyor: “Çalışanlarımızı çıkardık. Kiralarımız işliyor. 23 Nisan ve 19 Mayıs’ta, yılsonu gösterileri programlarında kostümleri kiraya veriyorduk. Ama geçtiğimiz Mart’tan itibaren her şeyi kapattık. Kostümleri okullardan geri topladık. Aldığımız kaporaları iade ettik. Birçok halk oyunları kostüm firması kepenk indirdi. 2-3 ay içerisinde kostümle ilgili faaliyetimi durdurmayı planlıyorum.” Özgürlük düşüncesi
Yüzyıllardır özgürlüğün ne olduğunu anlatmaya çalıştı aydınlar. Kimi ölüm tehditleri karşısında ülkesini terk etme yolunu tuttu; kimi öldürüldü. Anlayacağınız, bizler, özgürlük düşüncesine özgür olamadan vardık. Ruhlarımız tutsak edilmekten bir hayli uzaktı. Çünkü, her şeyden önce insanın en eski, en soylu niteliklerinden biri başkaldırmaktı. Nedeni ve hatta sonucu ne olursa olsun büyük bir değerdi başkaldırı. Camus, “Başkaldıran İnsan” yapıtında, özgürlük yoluna varmak isteyeni, “hayır demesini öğrenen biri” olarak tanımlar. “Hayır”ın da şöyle bir anlamı vardır: Başkaldırı hem katlanılmaz bulunan bir haksızlığın öncelikle yadsınmasına, sonra da bir hak inancına dayanır. Herhangi bir biçimde ve herhangi bir yerde bizim de haklı olduğumuz duygusu uyanmadıkça başkaldırı olmaz. Anlayacağınız başkaldıran insan, her adımında benzersiz bilinç patlamalarının tarihini yazar. Velhasıl, “bilinç, başkaldırıyla doğar.” *** Yıl 1894’dü. Fransa’da Genelkurmay’da görevli bir yüzbaşı olan Dreyfus, Almanlara gizli bilgi vermek suçuyla tutuklanmıştı. Dreyfus, Yahudi’ydi, antisemitist duygularla yazılan kimi metinler onu baştan suçlu ilan etmişti bile. Askerî mahkeme Dreyfus’u yargılamaya başlamıştı ama savcının elinde kesin bir delil yoktu. Buna rağmen Dreyfus yargıçların oybirliği ile vatana ihanet suçundan müebbet hapse mahkum edildi. Bu defa sahneye Fransız yazar Emile Zola çıktı. Dönemin Fransa Devlet Başkanına hitaben, “Suçluyorum!” başlıklı bir gazete yazısı – mektup kaleme aldı. Hakikati suratlarına çarptı çarpmasına ama ülkesinden kaçmak zorunda kaldı. Gittiği Londra’da beşinci sınıf otellerde süründü. Onun çabasıyla adalet yerini buldu. Tekrar Paris’e döndüğünde meteliksizdi. Bu defa Paris’te kaldığı otel odasında alt katta çıkan bir yangın yüzünden duman zehirlenmesinden altmış iki yaşında hayata veda etti. Özgürlük bedel ödetir. *** Mizah, bir süre sonra yaşamda olan bitene karşı katlanma sanatı oluverir. 1783 yılında Beaumarchais’in dönemin “Emniyet Amiri”ne yazdığı mektup, mizahın iyi bir örneğidir: “Sayın Bay, bir yığın işiniz arasında, benim de çok işim olduğunu ve üç aydır evimle daireniz arasında en az elli kez gidip geldiğimi, buna karşın, sizinle görüşemediğimi düşünürseniz bu güldürüde oynamaya çalıştığım yürek sızlatıcı role belki siz de acırdınız. Sizden beni yıldırmanız isteniyorsa, ben de zaten bu işten yeterince bıktım. Kalemimden çıkan her şeyin kesinlikle yasaklanması söz konusu ise, böyle bir kararı neden bekletiyorsunuz? Beni neden çaresizlik içinde bırakıyorsunuz? Beyefendi, sizden yazdığım ama evimden çaldığınız kitabımı geri vermenizi istiyorum. (...) Size yalvarıyorum, bu akşam tiyatro çıkışında sizi görmeme ve bu “yasak” kitabımı elinizden alıp çantama yerleştirirken derin saygılarımı sunmama izin veriniz.” Beaumarchais, o dönemde yazdıklarını çoğaltma imkânı olmayınca büyük bir umutsuzluğa kapılmıştı. Elle yazdığı için tek nüsha olan kitabını almaya çalışıyordu. Özgürlük vazgeçilmezdir. *** Gazeteci saldırılarının son halkası önceki gün yaşandı. Levent Gültekin’in başına gelenlerle, daha önce gerçekleşen saldırılardan sonra gördüğümüz sistemli cezasızlık hâli benzer izlekte. Özgürlüğün inişli çıkışlı, taşlı tozlu yolu bunları yazdırdı bana. *** Özgürlük moderndir. Her türlü “biat kültürü”ne karşı çıkma vardır özünde. Dogmalarla kararlılıkla savaşır. En küçük bir alan gaspı her şeyi tersine çevirebilir. Montaigne boşuna dememiş: “Özgürlüğe öyle düşkünüm ki koca Hindistan’ın bir köşesini bana yasak etseler, dünyanın tadı kaçar neredeyse…” Özgürlük, ortadan kaldırılsa bile düşüncesiyle var olmaya devam eder. Usta sanatçı Rasim Öztekin son yolculuğuna uğurlandı
Kalp rahatsızlığı nedeniyle kaldırıldığı hastanede 62 yaşında hayatını kaybeden usta sanatçı Rasim Öztekin, son yolculuğuna uğurlandı. Hayatını kaybeden usta oyuncusu Rasim Öztekin için Ses Tiyatrosu'nda bir tören düzenlendi. Sanatçının tabutu, Galatasaray Lisesi'nin ana kapısından çıkarak, anma töreni için Ses Tiyatrosu'na götürüldü. İstanbul Büyükşehir Belediye Başkanı Ekrem İmamoğlu, Öztekin'in vefatının kendisini derinden üzdüğünü dile getirdi. Usta oyuncunun sevenlerine baş sağlığı dileyen İmamoğlu, şunları ifade etti: "Burada bir de kavuk olayı var biliyorsunuz. Kavuk sürecinin devriyle ilgili geldiğinde, 'Hayat her şeyi getirebilir. Sağken bunu devretmek istiyorum. Bu benim üzerimde yük' diye tarif etmişti bize. Dolayısıyla onun o tarif ettiği şey tam da bu. Dünyanın bu boyutunu görebilen iyi bir insandı. Allah rahmet eylesin. Türk tiyatrosunun çok kıymetli, herkes tarafından sevilen bir kimliği olmuş bir insandı. Rahmet diliyoruz. Mekanı cennet olsun."  "BÜTÜN USTALARIN YANINDA BENİM DE YETİŞMEMİ SAĞLADI" Usta oyuncunun kızı Pelin Öztekin de babasına kendisine kattıkları için teşekkür ederek, "Benim ilk aşkım, ustam olduğu, bana her şeyi öğrettiği için babama çok teşekkür etmek istiyorum. Bütün ustalarının yanında benim de yetişmemi sağladı. Ben burada büyüdüm. Bu sahnede, onu izleyerek büyüdüm. Bu sahneye böyle çıkmak istemezdim babamla. Ama bak baba, birlikte aynı sahnedeyiz. Onu çok seviyorum" diye konuştu.  FERHAN ŞENSOY: BULUŞURUZ GÖKYÜZÜNDE NEŞELİ BİR MEYHANEDE Usta oyuncu Ferhan Şensoy'un kızı Derya Şensoy da Rasim Öztekin'in vefatı dolayısıyla tüm sevenlerine baş sağlığı dileğinde bulundu. Derya Şensoy, sağlığı el vermediği için törene katılamayan babasının, Öztekin için yazdığı mektuptan alıntı yaparak, şunları aktardı: "Ortaoyuncular'ın amatör kolu Nöbetçi Tiyatro'dan yetişti Rasim. Kısa sürede Ortaoyuncular'a katıldı. Kavuğumu ona devrettim. Ortaoyuncular'da çok başarılı bir dönem yaşadı. Kimi rahatsızlıklarından ötürü sahneyi bıraktı. Kavuğu Şevket Çoruh'a devretti. Günü geldi, uçtu gitti gökyüzüne. Kavuklu fotoğrafı asılı durur Ses 1885'te. Bir gün ben de uçup geleceğim gökyüzüne. Buluşuruz gökyüzünde neşeli bir meyhanede."  "YERİ ASLA DOLMAYACAK" Oyuncu Şoray Uzun ise Rasim Öztekin'e hayranlık beslediğinin altını çizerek, toplumun her kesimince, aileden biri gibi görülen Öztekin'in vefatının, aileden birini kaybetmiş olmak gibi olduğunu söyledi. Usta oyuncunun vefatının, sanat dünyası için çok büyük bir kayıp olduğuna dikkati çeken Uzun, şunları aktardı: "Onunla her şeyi konuşabilirdiniz. Sanatı, sporu, klasik arabaları, müziği, edebiyatı, felsefeyi... Kafama bir şey takılmışken ya da kendimi mutsuz hissederken, 'Takılma nasıl olsa Rasim Ağabey var. Onunla konuşuruz. O senin sıkıntını sorularının cevabını bilir, sıkıntını alır gider.' derdim. Meğer kendi sıkıntısı hepimizinkinden daha büyük, daha fazlaymış. Bunu bir kez olsun yansıttığına tanıklık edemem. Sete bir kez gecikti, sadece bir kez. Onda da trafik kazası geçirmiş, arabasına çarpmışlar. Söylediği özürleri anlatamam size. Onun elinde olan bir şey değildi. Gördüğüm en disiplinli, en tatlı adamlardan biriydi. Yeri asla dolmayacak. Bizler Rasim Öztekin konservatuvarının mezunları olarak, ona güle güle demenin vaktinin gelmesinin acısını yaşıyoruz." Ses Tiyatrosu'ndaki törene, sanatçının eşi Esra Kazancıbaşı Öztekin'in yanı sıra İl Kültür Turizm Müdürü Coşkun Yılmaz, CHP İstanbul İl Başkanı Canan Kaftancıoğlu, Kadıköy Belediye Başkanı Şerdil Dara Odabaşı, oyuncular Ulvi Alacakaptan, Okan Bayülgen ve Şevket Çoruh'un da aralarında bulunduğu çok sayıda isim katıldı. Ses Tiyatrosu'nda düzenlenen törenin ardından Öztekin, Zincirlikuyu Mezarlığı'nda toprağa verildi. 74. BAFTA Ödülleri için adaylar belli oldu
Fotoğraf: bafta.org İngiliz Sinema ve Televizyon Sanatları Akademisi (BAFTA) tarafından bu yıl 74. kez dağıtılacak BAFTA Ödülleri için adaylar açıklandı. 'En İyi Film' kategorisinde, The Father, The Mauritanian, Nomadland, Promising Young Woman ve The Trial of the Chicago 7 yer aldı. En İyi Film: The Father The Mauritanian Nomadland Promising Young Woman The Trial of the Chicago 7  En İyi İngiliz Filmi: Calm With Horses The Dig The Father His House Limbo The Mauritanian Mogul Mowgli Promising Young Woman Rocks Saint Maud Yabancı Dilde En İyi Film: Another Round Dear Comrades! Les Misérables Minari Quo Vadis, Aida? En İyi Kadın Oyuncu: Bukky Bakray – Rocks Radha Blank – The Forty-Year-Old Version Vanessa Kirby – Pieces of a Woman Frances Mcdormand – Nomadland Wunmi Mosaku – His House Alfre Woodard – Clemency  En İyi Erkek Oyuncu: Riz Ahmed – Sound Of Metal Chadwick Boseman – Ma Rainey’s Black Bottom Adarsh Gourav – The White Tiger Anthony Hopkins – The Father Mads Mikkelsen – Another Round Tahar Rahim – The Mauritanian En İyi Yardımcı Kadın Oyuncu: Niamh Algar – Calm With Horses Kosar Ali – Rocks Maria Bakalova – Borat Subsequent Moviefilm Dominique Fishback – Judas and the Black Messiah Ashley Madekwe – County Lines Yuh-Jung Youn – Minari En İyi Yardımcı Erkek Oyuncu: Daniel Kaluuya – Judas and the Black Messiah Barry Keoghan – Calm With Horses Alan Kim – Minari Leslie Odom Jr. – One Night In Miami Clarke Peters – Da 5 Bloods Paul Raci – Sound of Metal En İyi Yönetmen: Thomas Vinterberg – Another Round Shannon Murphy – Babyteeth Lee Isaac Chung – Minari Chloé Zhao – Nomadland Jasmila Žbanić – Quo Vadis, Aida? Sarah Gavron – Rocks En İyi Belgesel: Collective David Attenborough: A Life On Our Planet The Dissident My Octopus Teacher The Social Dilemma En İyi Animasyon Film: Onward Soul Wolfwalkers  En İyi Özgün Senaryo: Another Round – Tobias Lindholm, Thomas Vinterberg Mank – Jack Fincher Promising Young Woman – Emerald Fennell Rocks – Theresa Ikoko, Claire Wilson The Trial of the Chicago 7 – Aaron Sorkin En İyi Uyarlama Senaryo: The Dig – Moira Buffini The Father – Christopher Hampton, Florian Zeller The Mauritanian – Rory Haines, Sohrab Noshirvani, M.B. Traven Nomadland – Chloé Zhao The White Tiger – Ramin Bahrani En İyi Müzik: Mank Minari News of the World Promising Young Woman Sou En İyi Görüntü Yönetimi: Judas and the Black Messiah Mank The Mauritanian News of the World Nomadland En İyi Çıkış Yapan İngiliz Senarist, Yönetmen ya da Yapımcı: His House – Remi Weekes Limbo – Ben Sharrock , Irune Gurtubai Moffie – Jack Sidey Rocks – Theresa Ikoko, Claire Wilson Saint Maud, Rose Glass, Oliver Kassman En İyi Kurgu: The Father Nomadland Promising Young Woman Sound of Metal The Trial of the Chicago 7 En İyi Yapım Tasarımı: The Dig The Father Mank News of the World Rebecca En İyi Kostüm Tasarımı: Ammonite The Dig Emma. Ma Rainey’s Black Bottom Mank En İyi Saç ve Makyaj: The Dig Hillbilly Elegy Ma Rainey’s Black Bottom Mank Pinocchio En İyi Ses: Greyhound News of the World Nomadland Soul Sound of Metal En İyi Görsel Efekt: Greyhound The Midnight Sky Mulan The One and Only Ivan Tenet En İyi İngiliz Kısa Animasyon: The Fire Next Time The Owl and the Pussycat The Song of a Lost Boy (Ajans Bizim) "Covid-19 Sinema ve Televizyon Sektörü Desteği"nde ikinci aşama
Netflix, İstanbul Kültür Sanat Vakfı (İKSV) ve Sinema Televizyon Sendikası'nın kamera arkasındaki çalışanlar için oluşturduğu "Covid-19 Sinema ve Televizyon Sektörü Desteği"nde ikinci aşama başlıyor. Netfllix'ten yapılan açıklamaya göre, ikinci aşamayla birlikte Netflix'in salgından olumsuz etkilenen kamera arkası çalışanları için sağladığı destek 6 milyon liraya yaklaşacak. İlk aşaması Haziran 2020'de tamamlanan destek kapsamında Netflix tarafından oluşturulan 4 milyon liralık kaynak, başvuru kriterlerini karşıladıkları belirlenen sektör çalışanları ile paylaşılmıştı. Yeni oluşturulan yaklaşık 2 milyon liralık ek kaynaktan ise ilk aşamada destek alma imkanı bulamayan kamera arkası çalışanları faydalanacak. Desteğin yönetimini ve dağıtımını bir önceki aşamada olduğu gibi yine İKSV ve Sinema Televizyon Sendikası üstlenecek. Mart ayı içerisinde başlaması planlanan ikinci aşama için yeni başvuru alınmayacak. Destekten yalnızca ilk aşamada gerekli kriterleri karşılayan başvurular yaptıkları belirlenen ancak bütçe limitine ulaşılması nedeniyle destek alamayan sektör çalışanları faydalanacak. Bu aşamanın da tamamlanmasıyla birlikte, kamera arkası çalışanlara sağlanan kişi başı 2 bin 500 liralık desteğin toplamı 6 milyon liraya yaklaşacak. "Covid-19 Sinema ve Televizyon Sektörü Desteği"ne serbest çalışanlar da dahil olmak üzere Türkiye çapında prodüksiyonların durmasından olumsuz etkilenen kamera arkası çalışanları başvurmuştu. Bu kapsamda kamera, ışık, ses, sanat yönetimi, makyaj, kostüm tasarımı ve ulaşımın da aralarında bulunduğu pek çok farklı birimde görev yapan çalışanlar yer alıyor. Müzisyen Batu Akdeniz: Üretmek ayakta kalmamı sağladı
Gizem Ertürk Yeni nesil rock müzisyenlerinden Batu Akdeniz, Yavuz Çetin’e selam eden yeni single çalışması “Ona Gitme”yle dinleyiciyle buluştu. “Ona Gitme”, hızlı ritmi, özgün gitar sound'u ve Akdeniz’in enerjik vokaliyle hemen ritim tutma isteği uyandıran bir pop-rock parçası. Akdeniz ile albüm hazırlıklarını ve müzikteki hayallerini konuştuk. ► Öncelikle son şarkınız “Ona Gitme”nin hikâyesini sizden dinleyelim… Aslında uzun süre önce yazdığım bir parçaydı, taslak halinde duruyordu öyle. Ritminden ve aranjesinden pek emin değildim ve kenara atıvermiştim. Yazındı sanırım, tekrar ele almaya karar verdim ve başka bir şeye dönüştürmek istedim. Yaşadığım bir hikâyeden esinlenilmiş bir şey değildi aslında. Kurmaca bir senaryo bu seferki.  KORKUNÇ BİR PANDEMİ DÖNEMİ GEÇİRDİM  ► Karantinada bu kadar yüksek perdeden, enerjik bir şarkı çıkarmak zor iş doğrusu. Hepimizin moralini yükselttiniz. Peki siz kendinizi nasıl motive ediyorsunuz bu süreçte? Her müzisyen gibi ben de korkunç bir pandemi dönemi geçirdim. Sağlık problemlerim de oldu ve hepsinin birleşip beni psikolojik olarak dibe sürüklediği anlarım oldu. Kendimi sadece müziğin ve rock’n roll’un kanatları altında iyi hissedebiliyorum bu sıralar. Müzik yapabiliyorsam iyiyim.  ► “Ona Gitme” şarkısı, Yavuz Çetin’e de bir selam gönderiyor. Kendisinin sizin için anlamı nedir? Bir şarkı seçseniz Yavuz Çetin’den bu hangisi olurdu? Aslında Yavuz abiye kişisel bir selam gibi değil de, onun özellikle ilk albümünde kullandığı sololarına benzer bir talkbox solosu bulunuyor benim şarkımda da. Hep kullanmak istediğim harika bir efektti bu ve Türkçe rock şarkılarındaki örnekleri çok sınırlıydı.  ► İngilizce şarkılardan oluşan rock albümünüz “Dreamer” İngiltere'deki rock radyolarında listelere girmişti. Bir yurtdışı hayaliniz olduğunu da biliyoruz. Geleceğe dair neler planlıyorsunuz? Yurtdışında müzik yapmak hep hayal ettiğim bir şey. Çünkü ben çocukluğumdan beri kendi keşfettiğim İngiliz, Amerikan rock sanatçılarıyla büyüdüm. O kültür benim de bir parçam oldu ve gitar çalışımdan söyleyişime kadar beni çok etkiledi. Türkçe şarkı söylemek benim için hâlâ çok yeni. 3 yıl bile olmadı henüz ama her seferinde daha da ileriye taşımak istiyorum vokal tarzımı. Önce burada bir şeyleri kanıtlayıp öyle gitmek isterim. Şu an bir taraftan beni çok heyecanlandıran birkaç yurtdışı projesi var, eminim takipçilerim de çok heyecanlandıracaktır ama şu an bir şey söyleyemiyorum bu sürprizler için…  EĞLENCE SEKTÖRÜ TANIMLAMASI SAYGISIZLIK  ► Sizce Türkiye’de müzisyen olmak… Biraz daha zor değil mi Avrupa ya da Amerika ile kıyaslayınca… Rekabet olarak olmasa da başka çok büyük zorlukları var. Burada daha fazla baskı hissediyoruz ve strese maruz kalıyoruz. Her toplumsal trajediden sonra bir tek sahne sanatları durduruluyor. Şu eğlence sektörü ismine de acayip takıyorum, bana çok ters geliyor. Biz bile kullanıyoruz bazen bu tabiri. Müzik asla sadece eğlenceden ibaret olamaz ve böyle gösterilemez. Bunu çok büyük bir saygısızlık olarak görüyorum.  ► Biraz da yayınlamaya hazırlandığınız albümü konuşalım… Nasıl bir albüm gelecek? Ankara’da kaydediyorum albümü. Şu ana kadarki tüm işlerimde olduğu gibi… Ekibim benim ailem gibi, aynı zamanda çok yakın dostlarım. Aranjeleri davulcum Bulut Gör ile birlikte yapıyoruz. Yani işin mutfağı da biziz.  Solo sanatçı olarak gözüksem de grup hissiyatını korumak istiyorum hep. Kararlar alınacaksa evet son söz benim ama arkadaşlarımın fikirleri çok önemli. Çünkü herkes elinden geleni yapıyor ve bir şeyler katıyor. Bu enerjiyi korumak çok hoşuma gidiyor.  Üzerinde çalıştığım albümün tarzı yine rock ekseninde seyredecek. Patlayıcı nakaratları olan sert rock şarkıları da var, yumuşacık akustik şarkılar da. İnsanların o aradığı ve bulamadığı rock’n roll tadından ve tınısından uzaklaşmadan farklı yönler denemeye de devam edeceğim. Kayıt yapmak, stüdyoda olup yeni fikirler denemek benim için müthiş keyifli. Bir kavuk devrildi
Işıl ÇALIŞKAN Pazar günü öğle saatlerinde arkadaşlarıyla mesajlaştıktan sonra fenalaşan 62 yaşındaki usta oyuncu Rasim Öztekin’in kalp krizi geçirdiği açıklanmıştı. Kalbi duran sanatçı, yapılan müdahaleler sonrasında hayata döndürülse de 8 Mart akşamı yaşamını yitirdi. Usta oyunculuğu ve mütevazılğı ile gönüllerde taht kuran Rasim Öztekin’in gidişi sevenlerini yasa boğdu. Geriye ise Türk tiyatrosu için koskoca bir miras kaldı. Gelin usta oyuncunun yaşamına kısa bir yolculuk yapalım. Rasim Öztekin, 1959 yılında İstanbul’da doğdu. Galatasaray Lisesi’nden mezun olduktan sonra İstanbul Üniversitesi İletişim Fakültesi Basın Yayın Yüksek Okulu’nu bitirdi. Sahne yaşamında ilk deneyimlerini 1977 yılında Kadıköy Halk Eğitim, İstanbul Akademik Sanatçılar Topluluğu ve Nöbetçi Tiyatro’ da amatör çalışmalarla edindi. Kasım 1980’de Ferhan Şensoy’un Ortaoyuncular topluluğunda profesyonel tiyatro sanatçılığına başladı. 1980-1992 yılları arasında Şahları da Vururlar, Kahraman Bakkal Süpermarkete Karşı, İçinden Tramvay Geçen Şarkı, İstanbul’u Satıyorum, başta olmak üzere Ortaoyuncular Tiyatrosu’nun tüm oyunlarında rol aldı. “Konservatuvarlarım” diye nitelendirdiği Ferhan Şensoy, Münir Özkul, Erol Günaydın, Tuncel Kurtiz, Zeliha Berksoy gibi Türk tiyatrosunun önemli isimleriyle aynı sahneyi paylaştı. 2016 yılında geleneksel Türk tiyatrosunun simgesi olan kavuk, Ses Tiyatrosu’nda düzenlenen törenle Ferhan Şensoy tarafından Rasim Öztekin’e devredildi. Böylelikle Rasim Öztekin, kavuğun beşinci sahibi oldu. Öztekin kavuğu geçen yıl Şevket Çoruh’a devretmişti.  Tiyatronun yanı sıra pek çok sinema ve dizi film projesinde de rol alan Öztekin, TRT’ye program metin yazarlığı da yaptı. Öztekin, Ocak 2009’da geçirdiği rahatsızlıktan dolayı tiyatrodan ayrıldı. “Kendimi teatral nadasa aldım” diyen Öztekin, bugüne kadar en az yirmi sekiz tiyatro oyunu ve on sekiz filmde rol aldı. Öztekin, Altan Erbulak, İsmail Dümbüllü ve Afife Jale Tiyatro Ödülleri’nin de sahibiydi. Ünlü oyuncu Öztekin son olarak 2012 yılında başlayan ve Birol Güven’in yönetmenliğinde çekilen Seksenler dizisinde Fehmi karakterini canlandırıyordu.  Rasim Öztekin’in cenazesi bugün saat 15.00’da Zincirlikuyu Camii’nde öğle namazını müteakip kılınacak cenaze namazının ardından Zincirlikuyu Mezarlığı’na defnedilecek. Öztekin’i sanat dünyasındaki yakınlarından dinledik. Sözü onlara bırakalım… *** Oyuncu Şevket Çoruh:  Ortaoyuncular’da can verdiği bütün rolleri ders niyetine izledim hep. Sıcacık, yumuşacık üslubuyla koca salonu kavraması; sempatisiyle, oynadığı her şeyi bizden kılması büyülemiştir beni. Yaptıklarıyla ardında büyük bir miras bıraktı. Bizlere o mirası layıkıyla korumak düşüyor. Bıraktığı boşluk çok büyük. Tüm camiamızın başı sağ olsun. Tiyatro eleştirmeni, akademisyen Dikmen Gürün:  Rasim Öztekin usta bir oyuncuydu. Uzun yıllar Ortaoyuncular’da Ferhan Şensoy’un adeta sağ kolu olarak başarılı oyunlarda rol aldı. 2016’da, Ses Tiyatrosu’nda Ferhan Şensoy Hasan Efendi’nin kavuğunu kendisine devrederken şöyle demişti Öztekin: “Ustamdan beratımı almış bulunuyorum.” Vakitsiz bir gidiş oldu. Oyuncu Müjdat Gezen:  Çok üzgünüm. Çok sevdiğim bir çocuktu. Çok değerliydi, çok iyi bir insandı. Ferhan Şensoy’un yetiştirdiği en güzel insanlardan biriydi. Rasim Öztekin, Ortaoyuncular topluluğunun geleneğini sürdüren çok değerli bir oyuncusuydu ve ustasından, Ferhan Şensoy’dan öğrendiği tüm güzel geleneksel tavrı oyunculuk hayatında göstermişti. Oyuncu Beyti Engin:  Rasim abi de benim konservatuvarımdı. Ben ilk kez onunla profesyonel oldum. Bu benim için büyük bir şanstı. Onunla çalışmış olmak ve tanışmış olmak benim için çok kıymetli bir şey olarak kalacak. Sahneye çıkmadan önce bir anda arkasını döner adımını atmadan önce “İyi olan kazansın” derdi. Çok iyi bir adamdı. O yüzden hep o kazandı. Oyuncu Derya Şensoy:  Çok perişanız. Hep iyileşeceğine ve sağlığına kavuşacağına dair bir umudumuz vardı, şok olduk. Çok perişanız dünden beri. Benim öz amcam gibi, abim gibi... Çok sevdiğim, saygı duyduğum bir insandı. Bütün çocukluğumu benden almışlar gibi hissediyorum. Çok üzgünüm. Türk tiyatrosu için önemli bir oyuncuyu kaybettik. Kitle canavarı
Baudrillard, ‘Sessiz Yığınların Gölgesinde’ adlı kitabında, kitleler ve anlam üzerine tespitler yaparken, siya-si nedenlerle bir avukatın Fransa’dan sınır dışı edilmesiyle Fransa’nın Dünya Kupası’na katılmak için ele maçına katılışının denk geldiği 1977’nin 16 Kasım gecesini örnek verir: Santé Hapishanesi’nin önünde gösteri yapan birkaç yüz kişi. Gece yarısı koşan bir avukat ve geceyi ekran başında geçiren yirmi milyon insan. Fransa kazandığında atılan sevinç çığlıkları. Aydın beyinlerin bu aptallaştırıcı vurdumduymazlık karşısında duydukları utanç ve şaşkınlık.” Croissant adlı avukatın sınır dışı edilmesini önlemek için Sartre, Foucault, Deleuze gibi düşünürler eylemler düzenlemişlerdi. Normalde herkesi ayağa kaldıracak pek çok olay olsa da, kitleler, bazı istisnai durumlar dışında sessizlik içinde kalmayı yeğler genellikle. Günümüzde dünyayı saran şey, uzun zamandır kitle siyaseti. Popülist politikacıların bu denli revaçta olma-sının nedeni de bu. Baudrillard’ın 70’lerde yaptığı tespitleri, bugün çok daha çıplak bir biçimde gözlemle-yebiliyoruz. “Kitleler, sınıf ya da halk gibi bütünlere benzemez” diyor Baudrillard, “İçine çekildikleri ses-sizlik aracılığıyla artık tarihin de ilgi alanı dışına çıkmışlardır.” Baudrillard’ın bu kitabında yaptığı tespitler, Adorno’nun ‘kitle kültürü’ üzerine yazdıklarıyla örtüşüyor. Toplumun yaşadığı kültürel krizin ekonomik ve siyasi boyutlarını anlamadan, günümüzde yaşanan psikolojik sorunların nedenleri ve çözümleri üzerine düşünmek eksik kalır. Tüketim toplumu ya da Adorno’nun tabiriyle ‘Kitle Canavarı’, insanlığın ve dünya gezegeninin en büyük düşmanı olsa gerek. Halk ya da sınıf gibi bütünler, bir anlam, bir çıkar, bir ideal üzerinden hareket ederken, kitleler her şeyi yutan bir canavar gibidirler: “Bir başka deyişle toplumsala ve politikaya ait olan bütün elektrik akımını emerek nötralize ederler. Politikaya ve toplumsala ait iyi bir ileti-ci olmadıkları gibi, daha genelde iyi bir anlam ileticisi de değildirler. Her şey onların üstünden kayar gider. Onları her şey mıknatıslayabilir. Oysa bütün bunlar kitlelerin üstünde hiçbir iz bırakmadan uçup gider. Sonuç olarak kitlelere yapılan çağrı her zaman yanıtsız kalmıştır denebilir. Kitleler kendilerine yapılan bu çağrıları birer ışık demetine dönüştürüp dalga dalga yaymaya kalkmazlar. Tam tersine Devlet, Tarih, Kültür ve Anlam’ın çevresinde oluşturulmuş ışık demetlerini emerek ortadan kaldırırlar. Onlar tepkisizliktir, tep-kisizliğin, nötr olanın gücüdür.” *** Günümüz insanının yalnızlığı, bu yüzden böylesine çekilmez bir hal alır; kendisini ve hiçbir şeyi umursa-mayan, her şeyi yutan kitlenin içinde var olabilmek kolay değil. Bu yüzden yeni yeni kişilik tipleri ortaya çıkmaya başladı. Hayal kırıklığı yaşayarak insanlara sırtını dönmüş, hayvanlar ve doğayla bağ kurmaya çalışanlardan, bütünüyle ruhunu ve bedenini ‘Kitle Canavarı’nın beğenisine uydurmak isteyenlere kadar geniş bir yelpaze söz konusu. Paul Ricoure’ün tespiti de bu açıdan önemli, Kitle Canavarı karşısında da-ğılma endişesiyle etnik ya da dinî kimliğine sıkı sıkıya sarılan muhafazakârlaşma da söz konusu, ama bu muhafazakârlaşma sonraki yazılarda ele almayı düşündüğüm bölünmüş benlikler ya da yaratılmış sahte kendilikler sayesinde mümkün olabiliyor genellikle. Kitle içinde yer alan bireyler, hem özgür, özgün ve spontane olmak, hem de bir gruba ait olma arzusuyla hareket eden, her yerde aynı anda olmayı isterken hiçbir yerde olamayan ve ne istediğini tam bilemeyen bir noktada bulunuyor çoğunlukla. Kişi işten eve geldiğinde, kitap mı okusam, dizi mi izlesem, arkadaşlarımla mı buluşsam seçenekleri arasında kalıp, kitap okumaya karar verdiğinde de acaba hangi kitabı okusam, hangi kitap ona ayırdığım zamanı hak ediyor endişesiyle yüz yüze gelip çaresizliğe kapılabilir. Çünkü bir şeylere geç kalmış duygusu içindedir. Instagram’a baktığında, herkes güzel kıyafetler içinde güzel yemekler yiyip arkadaşlarıyla eğlenirken, sanki hayatı kaçırıyormuş duygusuna kapılıp yalnızlığını çok daha derin hissedebilir. Sosyal medyadan ya da video paylaşım platformlarından akıp giden sözler, görüntüler, yaşam tarzları, yamalı bohçaya benzeyen, sürekli değişen bir benlik idealini yaratıp durur kişide ya da dışlanmışlık hissi verir. Hem bütünüyle özgür olmak, hem de bağlanma ihtiyacı içinde kıvranıp durmak, her şeyi yutan ve sürekli kabuk değiştiren kitle kültürü içinde yaşanan güvensizliğin bir sonucu aynı zamanda. Bu güven-sizlik ve sahte kendiliklere uygun yaşamlar, içten içe kaygıyı ve depresyonu besler ki, bugün antidepresanlara yönelik ilgide Kitle Canavarı’nın anlam dâhil her şeyi yutan varlığı da önemli bir paya sahip. Pepe Le Pew karakteri, Space Jam devam filminde yer almayacak
DIŞ HABERLER SERVİSİ Pepe Le Pew karakterinin yakında gösterimde olacak Space Jam devam filminde; tecavüz kültürünü normalleştirdiği gerekçesiyle yer almayacak. Le Bron James in başrolünü oynadığı Space Jam: New Legacy, aslında animasyonla canlandırılmış Fransız kokarcanın barda genç bir kadına tacizde bulunduğu bir sahneye sahipti. Deadline Hollywood'a göre sahnede kadın Pepe’yi misilleme olarak sandalyeye çarparak içkiyi suratına döküp tokat attığı görülüyordu. Bu sahnenin filmden geçen yıl çıkarıldığı söylenirken, son günlerde söz konusu karakterle ilgili eleştiriler ortaya çıkmaya başladı. Geçen hafta (3 Mart) the New York Times’taki yorum yazısında, köşe yazarı Charles M Blow, Pepe Le Pew karakterinin “tecavüz kültürünü normalleştirdiğini” yazdı. Kadınlara cinsel tacizde bulunan biri olarak tasvir edilen karakter, stand up gösterisinde komedyen David Chappelle tarafından da “tecavüzcü” diye nitelendirilerek eleştirilmişti. Yeni yapılan bir açıklamada ise; Space Jam 2’de karakterle birlikte filmde rol alan aktör Griece Santo’nun sözcüsü, karakterin sahnelerinin filmden çıkarılmasını kınadığını belirtti. Sözcü, Deadline’a verdiği demeçte, Griece için bu filmdeki rolünün önemli olduğunu belirtti. “Pepe bir çizgi film karakteri olsa da bir tacizciye tokat atacak biri varsa Griece bunun kendisi olmasını dilerdi. Artık sahne kesildi ve filmi izleyecek gençler, bu sahnede Pepe nin davranışının kabul edilemez olduğunu anlayacak imkana sahip değiller” Bu yılın sonlarında İngiltere’de piyasaya sürülecek olan Space Jam: A New Legacy, Lola Bunny karakterinin yeni bir versiyonunu da içerecek. Şehir Tiyatroları martta da sanatseverlerle
İstanbul Büyükşehir Belediyesi Şehir Tiyatroları, etkinliklerini Mart ayında da sanatseverlerle çevrimiçi yollarla buluşturmayı sürdürüyor. Programda oyunculuk üzerine atölye programları, çocuklar için özel programlar, hazırlıkları devam eden oyunlarımızın provaları, usta isimlerle söyleşiler, uzun süre kapalı gişe sahnelenmiş oyunların tekrar gösterimleri gibi pek çok etkinlik var. Şehir Tiyatroları’nın Mart ayı programı şöyle: ►11 Mart Perşembe 20.00 Ustalarla Söyleşi programının konuğu oyuncu ve yönetmen Ersin Sanver olacak ►12 Mart Cuma 20.00 Çat Kapı Prova’da hazırlıkları devam eden Kimse Öyle Şeyleri Konuşmuyor Artık adlı oyunumuzun okuma provası yayınlanacak. ►13 Mart Cumartesi 19.00 Çocuk Saati’nde Profesör Malumatfuruş’la Denenmemiş Deneyler, Karagöz Hacivat, Kukla Yapımı ve Hikâye Zamanı programları çocuklarla buluşacak. ►13 Mart Cumartesi 19:00 Sahnenin Gizli Kahramanları isimli söyleşinin yeni konuğu Sahne Işıkçısı Sabahattin Gündoğdu olacak. ►14 Mart Pazar 15.00 Sahnenin Gizli Kahramanları isimli söyleşinin yeni konuğu Sahne Işıkçısı Sabahattin Gündoğdu olacak. ►20 Mart Cumartesi 15.00 Bensu Orhunöz ile Role Hazırlık Atölyesi bir oyuncunun nelere dikkat etmesi gerektiği, karakter okuma gibi belirli çalışmalar bu atölye çerçevesinde katılımcılarla paylaşılacak ►25 Mart Perşembe 20.00 Ustalarla Söyleşi programının yeni konuğu Oyuncu Ayşe Kökçü olacak. ►25 Mart Perşembe 20.00 Çat Kapı Prova-Kutlama oyununun okuma provası yayınlanıyor. ►27 Mart Cumartesi 19.00 “Sahnenin Gizli Kahramanları” konuk aksesuarcı Cengiz Önay olacak. Filmlerimiz var biz yokuz gibi!
Öykü ARICA İlk filminden günümüze kadar hem Türkiye’de hem uluslararası boyutlarda zihinlere protest duruşun ve hak mücadelesinin bir imgesi olarak kazınmışbir sanatçı sinema emekçisi Nur Sürer. Onun ismini duyduğumuzda, hatırımıza ilk önce‘Bereketli Topraklar Üzerinde’nin ‘Fatma’sı, ‘Uçurtmayı Vurmasınlar’ın ‘İnci’si; ‘Dul Bir Kadın’; Yabancı Dilde En İyi Film dalında Oscar ödülü alan ‘Umuda Yolculuk’ gelir. Önümüzdeki günlerde ‘Camdaki Kız’ dizisiyle seyircilerle buluşacak Nur Sürer’i, Nur Sürer’le konuştuk… Sizi bilenlereşitsizlikle ve adaletsizlikle mücadele eden kimliğinizin temelinin çocukluğunuzda atıldığını da bilirler… Nur Sürer nasıl bir çocukluk geçirdi?  Yoksullukla örülü bir çocukluk… Biz dört kardeşiz. Üçümüz kız, en küçüğümüz ise erkek. Tabii, küçük derken, o da şu an 62 yaşında. Altı yıl önce kaybettiğimiz annemiz emekçi bir kadındı, çok uzun yıllar evlere temizliğe gitti. Ne var ki, babam çalışmayı seven biri değildi, zaten ben ilkokula başladığımda boşandılar. Sonra annem tekrar evlendi, üvey babayla büyüdük biz. Ama filmlerdeki üvey baba tarifinden uzak, iyi huylu biriydi o da; sadece cimriydi diyeyim, haliyle zar zor büyüdük, güç bela okuduk okullarda. Yoksul öğrenci tanımı içinde olduk hep. Yardım edenlerimiz vardı, bir şekilde tamamladık çocukluğumuzu. Tüm zorluklara rağmen, ebeveynlerimiz demokrat insanlardı. Okuma – yazmaları olmadığı halde bizlere eğitimli bireyler olma şansını tanıdılar.  4 yıl süren bir İsviçre serüveniniz olmuş... İsviçre’ye göç eden insanlarıyakından gözlemlemefırsatınızda oldu… Neler yaptınız İsviçre’de? Hem yerel halk hem de göçmenlerle ilgili sizde kalan izler neler?  Ailemin büyük bir bölümü İsvicre’deydi, anneanneme kadar. 70’li yıllarda göçmen olmak günümüzde olduğu kadar zorlu değildi, herkes işinde gücündeydi, biz de işçi çocuğuyduk. Tabii İsviçre’nin dilini iyi konuşamama, hatta öğrenmemek için gösterilen bir direnç gibi sorunlara tanık oldum. Diğer Türk aileleriyle dar alanda geçen sınırlı bir yaşam biçimini beraberinde getiren sorunlardı bunlar. Ama esas zor olan, tam da içinde bulunduğumuz zaman! Özellikle adına ‘Arap Baharı’ dedikleri süreçten sonra, insanların belki de gitmeyi hiç istemedikleri ülkelere gitmeye mecbur bırakılıp, bugün ‘sığınmacı’ tanımı altında ‘hayatta kalmaya’ çabaladıkları gibi bir süreç değildi 70’li yıllar… HER DAİM ÖRGÜTLÜLÜĞÜ SAVUNURUM Aktivist bir sanatçısınız… Sinema emekçilerinin sorunlarıyla hem sokakta ilgilendiniz. Hem de SİNE-SEN gibi etkili bir kurumda yöneticilik, ÇASOD gibi Türkiye’nin en güçlü aktörlerinin faal olarak yer aldığı bir dernekte uzun süre başkanlık yaptınız… Meslek örgütlerinde ve sendikada sorumluluk almış biri olarak, mesleki örgütlerinin dünü ve bugünü ile ilgili yorumunuz nedir?   Ben sinemaya başladığımda, DİSK’e bağlı SİNE-SEN ve örgütler çok güçlüydü. Ta ki 12 Eylül’de kapatılana kadar. Çok değil, 12 Eylül 1983’de örgütler ve sendika tekrardan yaşama geçirildiğinde, uzun yıllar yönetimdeydim, derken 1992’de ÇASOD kuruldu, orada da görev aldım. Oyuncu Sendikası’ndan istifa ettim, çünkü kimi oyunculara yapılan haksızlıkları görmezden gelenler çoğunluktaydı. 2 yılı aşkın bir süredir de TÜRSAV Vakfı’nın başkanlığını yapıyorum. Örgütlü olmanın birlikten gücü doğurduğunu bilir; her zaman, her yerde, her anlamda örgütlülüğü savunurum. Şimdi meslektaşlarımızın birçoğusendikalı değil, bir de bizim iş kolumuz diğer mesleklerden farklı tabii…Ama baktığımızda, başka iş kollarında iki yılı aşkındır grev yapan inşaat,tekstil, maden işçilerini görüyorum. Sosyal medyadan da olsa destek olmaya gayret ediyorum, kendilerini de istikrarlı buluyorum.İktidar değişikliğinde dilerim ki sendikalar rahat bir nefes alır artık… Yurtdışındaki çalışmalarımda,sendikalarıniş yaşamındaki önemini çok daha net gördüm. Emekçinin çalışma saatinden tut da, diğer tüm haklarına yönelik çok hassaslardı.Umarım buradaki sendikalar ve meslek örgütleri de aynı hassasiyeti gösterebilirler bir gün.  Biraz sektörle ilgili konuşalım… Sinemada erkek egemen bir yapılanma olduğunu düşünenlerden misiniz? Kadının sinemaya, sinemanın kadına; özellikle Yeşilçam’ın hemcinslerinize kattıkları hakkındaki fikirlerinizi merak ediyorum. Ben, oyunculuk adına, sinemanın ‘erkek egemen’ olduğuna ilişkin üretilen ifadeleri de, bu ifadelerdeki ısrarı da doğru bulmam. Çünkü mesela sinemada ‘Dört Yapraklı Yonca’ hikâyesiyle yıllarca filmler yapıldı. Ha, hikâyelerde kadın hakkı verilerek tarif edildi mi, yoksa tarif yetersiz miydi, tartışılır. Ama bunların neredeyse bütünü tecimsel ağırlıklı hikâyelerdi. Kadının olmadığı bir hikâyeyi anlatabilir misiniz? Anlatamazsın elbette! Ama kadın karakterin hikâyede doğru yerleştirilmesi ve ona daha güçlü bir karakter yazılması mümkün. Tabii bu dediklerim tamamen sinema için geçerli. 12 EYLÜL DARBESİ SİNEMADA YOK 12 Eylül Darbesi’nden hemen sonra hayata geçirilen, sizin de oyuncu kadrosunda yer aldığınız ‘Ses’ filmi, 12 Eylül üzerine çekilen ilk film olarak bilinir. Hem 80 öncesinde hem sonrasında var olmuş bir sinema emekçisi olarak sizce sinema açısından o dönemin eksileri ve artıları neler?  12 Eylül’e dair bir ilk olarak mı tanımlanıyormuş ‘Ses’? Açıkçası ben sinemamızın 12 Eylül’ü hâlâ anlatmadığı konusunda ısrarcıyım. Bu bağlamda sınıfta kalmış haldeyiz. Evet, tamam, bazı filmler oldu; ‘Uçurtmayı Vurmasınlar’ bunlardan biridir, ama yeterli midir? Hayır! Hem de kocaman bir hayır.  Birçok uluslararası yapımda da yer almış bir oyuncu olarak, başka ülkelerdeki çalışma koşulları ve telif haklarıyla, buradaki koşulları kıyasladığınızda gözünüze çarpan farklar nelerdir? Ben yurtdışında dört filmde çalıştım, bunlar Alman yapımı ve İsviçre yapımı filmlerdi. Yurtdışında çalıştığım ilk projede filmin sesli çekilmesi beni çok şaşırtmıştı. Yani oyuncu sadece oynamakla sorumluydu. Geldiğim yerde alışmadığım bir şeydi bu! Biliyorsun, biz oyuncular o zamanlar her işin içindeydik çünkü. Telif haklarına gelirsek, bildiğim kadarıyla o bazı başka ülkelerde de henüz uygulanmıyor… Ha, Sinema Oyuncuları Meslek Birliği (BİROY)’a ve arkadaşlarımıza gelen telifler oluyor, mesela ben de bir kez bir yapımdan telif hakkı almıştım; ama bunun bir şekilde çözülüp bütünde de uygulanması gerekiyor. Kadrosunda yer aldığımız filmler, diziler defalarca, defalarca gösteriliyor; ama sanki biz hiç yokmuşuz gibi!  Peki, sektörün çalışma koşullarını ‘dün’ ve ‘bugün’ diye ayırırsak, günümüz çalışanları daha mı şanslı? Eskiden de çalışmanın kendi içinde bir lezzeti var mıydı? Kuşkusuz ki, bugünün oyuncuları her açıdan bizden çok daha şanslılar. Kostüm, makyaj gibi dertleri yok mesela. Kostümü kostüm sorumlusu hazırlıyor, makyaja makyöz karar verip uyguluyor. Çoğu sette konforlu karavanlarda hazırlanılıyor. Bugün oyuncu yalnızca oynayacağı karakteri düşünüp ona hazırlanabiliyor. Eskiden kostümümüzü kendimiz hazırladık, makyajımızı kendimiz yapardık; kuaför olmazdı sette. Yoğun ve zor zamanlardı gerçekten, ama gençtik, dinamiktik, mutluyduk yine de.  BAKANLIK KÖTÜ YAZILMIŞ İŞLERE OMUZ VERİYOR Yaşamın her alanında olduğu gibi, sinemada da ifade özgürlüğünü savunan Nur Sürer olarak, sizce Türk sinema ve dizi sektöründeki oto-sansür, işin niteliğinden neler götürüyor? Bu çağdaş estetik yaratıcılarına nasıl yansıyor? Bu bahsettiğin uygulama dijital platformda yapılan işlerle bir nebze rahatladı. Görece daha özgür olduğumuz söylenebilir ama dizilerde sigara hâlâ içilmez, yani tiryaki bir dizi karakteri yatamazsın… İşte böyle içki kadehleri buzlanıyor, küfürler ‘bip’leniyor; hâlbuki hayat hiç de böyle değil… Örneğin, sokaklar küfür eden 6 yaş grubuyla dolu, işitmeyenimiz azdır. Tabii yaşamın parçaları sansürlenirken, şiddet içeren sahnelere sonsuz hoşgörü tanıyabiliyorlar, ne işse! Halimiz bu iken, ‘neyse ki sinemada hâlâ özgürüz’ diyoruz, ama Kültür Bakanlığı, filmlere maddi destek vereceği zaman kimi çok yetenekli senaristlerin, yönetmenlerin hikâyelerini uygun bulmayıp es geçiyor ve gerçekten, ama gerçekten çok kötü yazılmış işlere omuz veriyor. 24’üncü kez gerçekleştirilecek olan Uçan Süpürge Uluslararası Kadın Film Festivali’nde Onur Ödülü’ne layık görüldünüz… SİYAD Onur Ödülünü de alacaksınız… Bu tebrik, sinemada sosyal dayatmaların direncini kıran kadın karakterlere rol veren Nur Sürer’e ne hissettiriyor?  İyidir ödüller… Çok sevindiğimi söylemek isterim. Bugüne kadar var olduğun meslek için verilen her ödül herkese şahane hissettirir elbette. Hemen önünüzde ‘şu’ diyebileceğiniz, hayata katacak yeni projeleriniz neler? Gülseren Budayıcıoğlu’nun ‘Camdaki Kız’ kitabının dizi uyarlaması yapılacak şimdi… Kadroda ben de yer alıyorum. Bu yaz, tabii eğer yeterli maddi desteği bulursa, yetenekli bir genç yönetmenin sinema filminde yer alacağım. Birde de belki dijital platformda gerçekleşecek bir yapımda rolüm olacak. Eh, fazla bile… Cemal Süreya’nın dediği gibi, ‘Her ölüm erken ölüm’dür… Bu dizeler, değerli sanatçı Bülent Kayabaş için söylenmiş sanki… Kayabaş’la evliliğinizden bir oğlunuz var. Oyuncu bir anne ve babanın çocuğu olarak oğlunuz Ümit, sinemaya ve sanata nasıl bakıyor? Şu an neler yapıyor? Ümit’in annesi Nur Sürer’le arkadaşlığı nasıl?  Oğlum bu yıl 34 yaşına giriyor. 7 yıldır Londra’da bir grafiker olarak hayatını sürdürüyor.Ara ara onu görmeye gidiyorum, fırsat bulduğunda o ziyarete geliyor, ama tabii pandemi süreci yüzünden şu sıralar pek planlayamıyoruz görüşmelerimizi.Ümit gerçekten çok iyi, çok vicdanlıdır. Çocukken resim çizerdi, kendine özgü bir disiplini vardı; hala öyle… Beni hiç üzmedi desem, yerinde olur. Çok çalışkan bir öğrenciydi, akıllı ve sorumluluk sahibiydi. Herkesin isteyeceği bir evlat örneğidir Ümit.  Hayat arkadaşınız Sarp Kuray, bir dönemin en önemli siyasal liderlerinden biriydi… Doğruları ve hak mücadelesi nedeniyle önce yurtdışı sürgününden geçti, sonra da 8 yıl sürecek bir cezaevi hayatı oldu. Mahkemedeki savunmalarını salonda bizzat izlemiş biri olarak, çok etkilenmiştim. Bu sürecin içinde bulunmuş bir hayat arkadaşı olarak, sizin yüreğinizde hangi fırtınalar esti bu süreçte? Sarp’ın davası 16 yıl sürdü; ben ‘süründürüldü’ demeyi tercih ederim tabii! Kendi dönemindeki örgüt davaları zaman aşımından düşerken, Sarp’ın davasını ‘sürdürdüler’ ve neticesinde müebbet verdiler.Birtakım yatmışlıkları ve Özal döneminde getirilen af derken, 8 tam yıl yattı… AİHM’i kazanmasına rağmen işletmediler, biliyorsun şimdi bunun aynısını Selahattin Demirtaş’a uyguluyorlar. 7 buçuk yıl boyunca Sincan F tipindeydi, Sincan Cezaevi 15 Temmuz sonrası FETÖ’cüler için boşaltılınca, son 6 ay Edirne’ye gittik. O yıllar boyunca Sarp’ın ablası, kardeşi, ben ve arkadaşı Celal onu hiç yalnız bırakmadık, şanslı bir mahkumdu diyelim, çünkü ben cezaevlerinde devlete karşı işlenmiş suçlardan ötürü 25-30 yıldır yatan insanlar gördüm. Bu insanların pek çoğunun yakınları ya ziyaret etmeyi kesmişler ya da yaşlanıp ölmüşler, mesela. İçeride kalsa mahkûmiyet, dışarı çıksa yalnızlık. Hiçbir şey bıraktıkları gibi değil… Öte yandan bu ülkede afla çıkarıldıktan 3 gün sonra benzer veya aynı suçu işleyen kadın katilleri, uyuşturucu satıcıları, çete mensupları var.  Bir de özellikle sormak istiyorum: Her oyuncunun içinde ‘ah oynasam’ dediği bir karakter yaşar… Sizin ‘ah keşke!’ dediğiniz bu karakter nasıl biri? Bir gün bizlerin izlemesi mümkün mü? ‘Aman şu olsaydı da oynasaydım’ gibi bir derdim hiç olmadı, ama yıllar yıllar önce Vedat Türkali’nin “Bir Gün Tek Başına” romanı çekilecekti ki çok sevdiğim bir romandır… Oradaki Günsel karakterini düşünmüşlerdi benim için, bildiğim kadarıyla yani… Kenan rolü için de Rutkay Aziz düşünülmüştü, ama sonra çeşitli sebepler yüzünden gerçekleşmedi. İsterdim tabii, şöyle Fransız olsaydım da Madam Bovary’ninEmma’sını canlandırsaydım… Ama tabii gerçekçilik, hayallerden çok daha faydalıdır. İyi yazılmış bir hikâyede yer almak yeterlidir.Bizim asıl dertlerimiz memleket. Memleketteki derin yoksulluk, hukuksuzluk, adaletsizlik, haksızlık; kadına, çocuğa, hayvana reva görülen şiddet! Oscar arkadan mı gelecek?
Aktör, yapımcı ve oyun yazarı Chadwick (Aaron) Boseman çok genç yaşta, geçen Ağustos’ta ve tam da “Black Panther/Kara Panter” ile star olmuşken kolon kanserinden öldü. Kırk üç yaşındaydı. Bu ödül mevsiminde ise Boseman başa güreşiyor. Her şeyden önce, ona bir Altın Küre getiren “Ma Rainey’s Black Bottom”la başarıya ulaştı. Altın Küre’nin üç caz’lı filminden en fazla dikkat çekeni olan Ma Rainey’de, eşsiz Viola Davis’in karşısında, genç trompetçi Levee olarak hiç ezilmedi, parladı. Film ikisinin unutulmaz performanslarıyla, üç adın üstünde yükseliyor. Hani “Ma Rainey diye biri sahiden var mıydı?” diye soranlara hediye olarak… Filme adını veren blues şarkıcısı Ma Rainey, “Blues’un Anası” diye biliniyor. Aynı adlı şarkı da cabası, August Wilson ise o dönemin ve Rainey’nin verdiği ilhamla 1984’te onun üzerine bir oyun yazan yazar. Son olarak da gencecik yaşta bu dünyadan ayrılan Chadwick Boseman var. Güzel yüzü ve iyi oyunculuğuyla her rolün/filmin altından alnının akıyla kalktı. Bu yıl “Ma Rainey” ile En İyi Erkek Oyuncu dalında ödüllere aday olup çoğunu alırken, Spike Lee’nin “Da 5 Blood / 5 Kan Kardeş”iyle de Yardımcı Erkek Oyuncu’ya aday gösteriliyordu. Benim bu yıl erkek oyuncuda favorim “The Night Of” mini dizisi ile tanıdığımız, 2006’dan beri sinema filmlerinde oynayan, TV yapımlarında yer alan Riz Ahmed’di. İngiliz aktörlerden Shakespeare tiradlarında Piç Edmund’un tiradı ile şahsen en beğendiğim oyunculardan biridir (Bir de “Hamlet”e hazırlanıyor). Oxford mezunu Ahmed’i (aynı zamanda Riz MC adıyla rapçi) bu yıl “Sound of Metal/Metalin Sesi”nde aniden sağır olan metal davulcusu Ruben olarak izledik. GÖKLERE ÇIKARILDIĞINI DÜŞÜNMÜŞTÜM Tarafsızlığa toz kondurmayan bir önyargı şampiyonu sıfatıyla, Boseman’ın iki filmini görmeden, onun genç yaşta ölümünün etkisiyle bu kadar göklere çıkarıldığını düşünmüştüm. Oysa çok sevdiğim Heath Ledger aynı şekilde genç yaştaki ölümünün ardından ödül alınca hiç itirazım olmamıştı. Neyse ki bu sefer de olmadı. Çünkü önce “Ma Rainey’s Black Bottom”ı, sonra “Da 5 Blood”ı gördüm. En sonunda karşıma (şansıma) “Kralın Mesajı / A Message from the King” çıktı (Zaman zaman Netflix’e duacı oluyoruz). 2016 yapımı, reklamı neredeyse hiç yapılmamış, doğru dürüst tanıtılmamış çarpıcı, sert bir film. Boseman kızkardeşini aramak için A.B.D.’ye gelen bir Güney Afrikalı’yı oynuyor. Kendini bütünüyle karakterine vermiş, çok iyi. Ancak Amerikalılar onu biraz da öncü Amerikalılar’a hayat verdiği filmlerle seviyor olabilir: “42”de (2013) Jackie Robinson, “Get on Up”da (2014) James Brown ve “Marshall”da (2017) insan hakları eylemcisi, hukukçu Thurgood Marshall gibi. Bu noktada bir daha Kara Panter’e başvurmak gerekiyor. Çünkü yukarıda biraz hakkını yedim. Aslında Chadwick, T'Challa yani Kara Panter’i Marvel Sinema Evreninde 2016’dan 2019’a kadar sırtlandı. 2016 yapımı “Kaptan Amerika: Kahramanların Savaşı” ile başladı. 2018 tarihli “Black Panther” ile unutulmaz kıldı. Son T’Challa filmleri ise “Avengers: Sonsuzluk Savaşı” ile “Avengers: Endgame” (2019) oldu. OXFORD EĞİTİMİ VAR AMA TİYATRO SAYESİNDE Onun da Oxford eğitimi var ama sinema değil, tiyatro sayesinde. Yönetmenlik eğitimi gördüğü Washington Howard Üniversitesi’ndeki hocalarından Phylicia Rashad’ın girişimi ve Denzel Washington’ın önemli desteğiyle Chadwick ve birkaç sınıf arkadaşı İngiliz Amerikan Tiyatro Akademisinin Oxford Üniversitesi’ndeki Yaz Programına katıldı. Aktör 2008’de Los Angeles’e gidip sinemaya geçti. Drama League’in yönetmenlik ödülünü aldı, oyunculukta bir AUDELCO ödülü sahibi ve “Deep Azure” da oyun yazarı olarak ona bir Jeff Ödülü getirdi. Lafın kısası, Chadwick Boseman kısa bir ömre çokça sanat sığdırdı. 1976 Kasım’ında başlayan hayat hikâyesi 2020 Ağustos’unda noktalandı. Dört yıl mücadele ettiği kolon kanserine boyun eğerken o dönemin en büyük filmlerinden bazılarında oynamayı da başardı. Demem o ki, elbette çok trajik bir hikâye ama Boseman’in unutulmamak için trajediye ihtiyacı yok, çünkü birinci sınıf bir oyuncu… Rasim Öztekin'in ardından veda mesajları
Usta sanatçı Rasim Öztekin geçirmiş olduğu kalp krizi sonrası tedavi gördüğü hastanede hayanı kaybetti. Sağlık Bakanı Fahrettin Koca, Twitter hesabından yaptığı açıklamada, "Dizi, tiyatro ve sinema oyuncusu Rasim Öztekin, geçirdiği kalp rahatsızlığından sonra, Dr. Siyami Ersek Göğüs Kalp ve Damar Cerrahisi Eğitim ve Araştırma Hastanemizde yapılan bütün müdahalelere rağmen hayatını kaybetti. Televizyon olan her evde aileden biriydi. Başımız sağ olsun" ifadelelerini kullandı. Usta sanatçının yaşamını yitirmesinin ardından birçok isim veda mesajı yayımladı. Ustamızı kaybettik.Çok üzgünüm. #RasimÖztekin Oynadığı her rolu kendine yakıştıran, karakterin sözünü kendi sözü yapan canım usta bir tek ölümü kendine yakıştıramadın. Gözümüz yaşlı kalbimiz yaptıklarınla dolu, naif gülüşünü ve bir de külliyatı miras bıraktın bize... #RasimÖztekin Mekanın cennet olsun... pic.twitter.com/5tSaW2dCuL Rasim Abimizin mekanı cennet olsun. Başımız sagolsun.Tüm sevenlerine başsağlığı dilerim. Hayat verdiği karakterler ile bazen güldüren bazen hüzünlendiren ama her defasında bir kez daha kendine hayran bırakan usta sanatçı #RasimÖztekin’in vefatından dolayı derin üzüntü duydum. Kendisine Allah’tan rahmet, ailesine, sevenlerine ve sanat camiasına başsağlığı diliyorum. Geçtiğimiz yaz gururla taşıdığı kavuğu emanet etmişti...  Kıymetli tiyatro sanatçımız #RasimÖztekin'i kaybetmenin derin üzüntüsünü yaşıyoruz. Kendisine Allah'tan rahmet, tiyatro camiasına, sevenlerine ve ailesine baş sağlığı diliyorum. https://t.co/U1Obu9NPzP Türk sinema ve tiyatrosunun bir çınarını daha kaybetmenin üzüntüsünü yaşıyorum.  Usta oyuncumuz Rasim Öztekin’e Allah’tan rahmet, ailesine ve sanat camiasına başsağlığı dilerim. pic.twitter.com/5scyubZrB3 Sinema ve tiyatro dünyamızın unutulmaz ismi, Kavuklu Rasim Öztekin'i kaybettik, rahmet diliyoruz... Kıymetli ailesinin ve sanat camiamızın başı sağolsun. Usta sanatçı Rasim Öztekin yaşamını yitirdi
62 yaşındaki usta sanatçı Rasim Öztekin geçirmiş olduğu kalp krizi sonrası tedavi gördüğü hastanede hayanı kaybetti. Sağlık Bakanı Fahrettin Koca, Twitter hesabından yaptığı açıklamada, "Dizi, tiyatro ve sinema oyuncusu Rasim Öztekin, geçirdiği kalp rahatsızlığından sonra, Dr. Siyami Ersek Göğüs Kalp ve Damar Cerrahisi Eğitim ve Araştırma Hastanemizde yapılan bütün müdahalelere rağmen hayatını kaybetti. Televizyon olan her evde aileden biriydi. Başımız sağ olsun" ifadelelerini kullandı. Dün akşam saatlerinde kaldırıldığı Beykoz Devlet Hastanesinde tedavisine başlanan sanatçı, ardından İstanbul Dr. Siyami Ersek Göğüs Kalp ve Damar Cerrahisi Eğitim ve Araştırma Hastanesine sevk edilmişti. Kalp krizi geçiren tiyatro ve sinema oyuncusu Rasim Öztekin'in sağlık durumuyla ilgili tedavi gördüğü İstanbul Siyami Ersek Göğüs Kalp ve Damar Cerrahisi Eğitim ve Araştırma Hastanesi Başhekimi Prof. Dr. Cevdet Uğur açıklama yapmıştı. Prof. Dr. Koçoğulları " Ekmo cihazı eşliğinde hastayı koronel anjiyografi ünitemize aldık. Koronel anjiyografi ünitesinde tıkanmış olan damarına da stent uygulaması yapıldı. Hasta bu haliyle yoğun bakıma alındı. Yoğun bakımda şu an ekmo cihazı, intraortik balon desteğiyle entübe olarak takip edilmekte. Hastanın hayati tehlikesi bulunmakta ve durumu ciddiyetini korumaktadır" demişti. RASİM ÖZTEKİN KİMDİR?  Rasim Öztekin, 14 Ocak 1959'da İstanbul'da doğdu. İstanbul'daki Galatasaray Lisesinin ardından İstanbul Üniversitesi Basın Yayın Yüksek Okulundan mezun olan sanatçı, sahne yaşamında ilk deneyimlerini İstanbul Akademik Sanatçılar Topluluğu ve Kadıköy Halk Eğitim Merkezi ve Nöbetçi Tiyatro’da amatör çalışmalarla edindi. Ferhan Şensoy'un Ortaoyuncular topluluğunda profesyonel tiyatro sanatçılığına başladı. 2016 yılında Kel Hasan Efendi'nin kavuğu, Ferhan Şensoy tarafından kendisine devredildi. 20 Eylül 2020 tarihinde ise kavuğu Şevket Çoruh'a devretti. 1992-1995 yılları arasında televizyonlarda şov programları yaptı. 1994 yılında Gani Müjde ve Yılmaz Erdoğan’ın yazdığı “2071’de Türkiye” adlı müzikali sahneye koyup oynadı. Tiyatronun yanı sıra, sinema ve dizi filmlerde de rol aldı. Ödülleri 1988, Altan Erbulak Ödülleri, En İyi Oyuncu 1995, İsmail Dümbüllü Ödülleri, Yılın En Başarılı Oyuncusu 2003, Afife Tiyatro Ödülleri, Komedi ve müzikal dalında En İyi Yardımcı Erkek Oyuncu 2010, KALDER (Kalite Derneği) En Kaliteli Sanatçı ödülü 2010, Ayaklı Gazete "Yılın En İyi Yardımcı Erkek Oyuncusu" 2011, Yılın Nasrettin Hocası Oynadığı tiyatro oyunları Şahları da Vururlar (1980-85) Kahraman Bakkal Süpermarkete Karşı (1981-83) Anna’nın 7 Ana Günahı (1983-84) Fırıncı Şükrü, Deli Vahap ve Ötekiler (1984-85) Hayrola Karyola (1985-86) Eşek Arıları (1985-86) Muzır Müzikal (1986-87) İçinden Tramvay Geçen Şarkı (1986-87) İstanbul’u Satıyorum (1986-87) Don Juan İle Madonna (1988-89) Soyut Padişah (1989-90) Yorgun Matador (1990-91) Aşkımızın Gemisi Fındık Kabuğu (1991-92) Güle Güle Godot (1992-93) Aptallara Güzel Gelen Televizyon Dizileri (1996-97) Haldun Taner Kabare (1997-98) Çok Tuhaf Soruşturma (1998-99) Parasız Yaşamak Pahalı (1999-2000) Fişne Pahçesu (2000-01) Kökü Bitti Zıkkım Zulada (2001-02) Sahibinden Satılık Birinci El Ortaoyunu (2001-02) Biri Bizi Dikizliyor (2003-04) Uzun Donlu Kişot (2004-05) Kiralık Oyun (2005-06) Boşgezen ve Kalfası (2008)  Müzikaller: Muzır Müzikal (1986) 2071'de Türkiye (1994) Yıldızların Altında (2005) “Kadın ama iyi yazıyor” deniliyor
Işıl ÇALIŞKAN Sinema, edebiyat, müzik, spor gibi uzmanlıkların bir insanda buluştuğuna ve her birinin hakkının verildiğine az rastlarız. Sevin Okyay bu anlamda yaşayan nadide değerlerimizden biri. Ne mutlu ki ben her Salı bu sayfaya yazdığı yazılar vesilesiyle onu daha yakından tanıma fırsatı buluyorum. Her geçen gün katlanarak artan hayranlığımın yanı sıra hep keşke ondan birkaç tane daha olsa diye düşünürüm. Yalnız olmadığımı biliyorum. Emeklerinin karşılığında onlarca ödül alan Okyay, en son 4. Uluslararası Kadın Yönetmenler Festivali’nin Emek Ödülü’ne değer görüldü. Okyay ile 8 Mart özelinde bir söyleşi yaptık. İşte onu daha yakından tanımak için bir fırsat. ► Sinema, edebiyat, müzik, spor… Tüm bunlara nasıl yetişiyorsunuz? “Kütüphane” benzetmesinin yerini bulduğu birisiniz. Ne hoş. Yetişiyor muyum sahiden? Yeterince (online) konser izleyemiyorum. Mubi ile Netflix’teki filmler süreleri dolup gidiyor. İKSV’nin aylık listesinden bile taş çatlasa iki-üç film izliyorumdur. Kardeşim daha çok spor izlediği için ona eşlik ediyorum. Ama kitabın yerini hiçbir şey tutamıyor. Yazılar, radyo söyleşileri için kitapların yanı sıra NTV’deki “Cinayet Masası” programı için de polisiye okumam gerekiyor. “Kütüphane” benzetmesini teşekkürle kabul ediyorum. Sahiden çok hoş! Asıl nedeni ise yaptığım işi sevmem ve hepsiyle çok küçük yaşta ilgilenmeye başlamış olmam. Annemin hanesine yazıyorum. GENELLİKLE EDEBİYAT CENAHINDA SAF TUTARIM ► Her biri birbirini besliyor olmalı… Spor hariç, evet. Mutlaka onun da arada minik çağrışımları oluyordur ama müzik, sinema ve edebiyatın birbiriyle hayli yakın ilişkisi var. Hepsi birbirini hatırlatıyor. Hele bu yıl cazcı belgesellerinin ön plana çıkması cazla sinemayı daha bir yaklaştırdı. Altın Küre’nin dört ödülü, cazcılara ve caz filmlerine gitti: Soul (iki tane), “MaRainey’s Black Bottom” ve “The United States vs. Billie Holiday”. Sinemada edebiyat uyarlamaları ise, malum tartışmalarıyla birlikte hep bu iki dalı bir araya getirmiştir: Kitabı okumuş olan filmi beğenmez. Filmi seven kitaptan sıkılır. Başka bir sanatçının eserine müdahale etmekle, sanatçı özgürlüğü arasında gidip gelen bir tartışma… Ben genellikle edebiyat cenahında saf tutarım. Müzik hep sevmişimdir, hem de iyi olduğu sürece ‘etiket’ söz konusu olmaksızın. En çok caz, rock ve Klasik Türk Müziği severim. Klasik Batı Müziği’ni çocukluğumda ve ilk gençliğimde epey dinleyip, sonra nispeten uzak düşmüştüm. Mezzo sayesinde yeniden muhabbet tazeledim. İKSV Müzik Festivali ve Borusan konserlerinin de büyük payı vardır. Edebiyata gelince, okuma-yazma öğreneli beri hiç ara vermeden okuyorum. ► Bu soruyu daha önce hiç merak etmemiştim ama Sevin Okyay’ın bir gününün nasıl geçtiğini sormadan edemeyeceğim… Vaktiyle bir günümü çok merak ediyorlar diye oturup yazmıştım. Konserlere ve bilumum gösterimlere rağmen okuyanlara hayli sıkıcı geldiğini hatırlıyorum. Şu sıralarda da SO’nun bir günü, karantina öncesinden çok da farklı olmayacak bir şekilde cereyan ediyor. Sadece işe gidip gelmiyorum, o da günde iki-iki buçuk saat kazandırıyor. Eh, Maslak-Erenköy yolunu ezberime almıştım zaten. Yirmi yılı aşkın süredir gidip geliyorum. Karantina başında, “Allahım, sıkıntıdan patlayacağım” endişesiyle akla gelebilecek her işe atladığım için, işe gittiğim günlerden daha fazla çalışıyorum şimdi. Çeviride kesin altın yılımdır. Hiç bu kadar çok ve (adeta) disiplinli çalışmamıştım. Çeviri yapıyorum, yazı yazıyorum, fırsat buldukça çocuk hikâyeleri yazıyorum. Baskı yapan kitaplarımı elden geçiriyorum, yeni kitaplar için yazı topluyorum. Spor ekranlarını izliyorum. Filmlerle konserleri de. Bir sürü ZOOM toplantısı, söyleşiler, paneller… Pek faal bir dönem, şikâyetim yok. Ama dışarı çıkmamaktan, hareketsizlikten kaslarım güçsüzleşti. Buna bir çare bulmalıyım. ELİM AYAĞIM TİTREYEREK YAZDIM ► Sinema yazarlığı serüveninizi nasıl anlatırsınız? Tamamen Enis Batur’un başının altından çıkmış bir olaydır. 1984’te dördümüz (Enis Batur, Ömer Madra, Oruç Aruoba, ben) Milliyet’te (Cağaloğlu’nda) çalışıyorduk. Arada festival filmlerine de kaçıyorduk. Ben yazmadığım için Ömer’den “E la NaveVa / Ve Gemi Gidiyor”u benim için yazmasını rica ettim. Kabul etti, ama sabah gelince içinin rahat etmediğini söyledi. Enis, “Geri zekâlı mısın?” gibi teşviklerle yazıyı bana yazdırdı. Üstelik ukalalık edip simültaneçevirisiz suareye gitmiştim. Beni Milliyet’in 4’üncü katına kapadılar. Elim ayağım titreyerek yazdım. Ertesi gün gazetede çıktı. Baktım kimse itiraz etmiyor. (Sadece Oruçcuğum, “Keşke bana sorsaydın. Gergedanı unutmuşun,” demişti). “MarioRicci’ninÖlümü’nü yazabilir miyim?” diye ortada dolaşmaya başladım. ► Yazılarınızda çok doğal bir dil kullanıyorsunuz. Okurken çoğunlukla kendimi sizinle sohbet ederken buluyorum. Peki sinema yazmanın incelikleri neler? Çünkü o benim konuştuğum dil. Başka dil bilmiyorum ki. Bir arkadaşım Ankara’da hastanede yazarken bir kitap okuyormuş. “Bir noktadan sonra sesin sesinle okumaya başladım,” demişti. Oysa benim çevirdiğimi bilmiyormuş. Bilemiyorum, bir çevirmen için hayra mı alâmet, şerre mi? Tarafsızlık, özen, genelde sinemaya, özelde o yönetmen ve filme aşina olmak, sinemayı sevmek… ► 4. Uluslararası Kadın Yönetmenler Festivali Emek Ödülü’ne değer görüldünüz. Emek kavramının sizdeki karşılığı nedir? Herhangi bir üretimdeki insan kaynağı. Benim için özendir, özneldir, yapılan işe saygıdır, severek yapılan iştir. Bir atalet sorunum olsa da, çalışmayı severim. Unutmadan, festivale çok teşekkür ederim. ► Kadın sinema yazarı tanımlaması size ne hissettiriyor? Hâlâ esas çocukların dışında olan biriymişim hissi veriyor. İNSANLIĞIMIN YANSIMASINI TERCİH EDERİM ► Kadın kimliğiniz yazarlığınıza ne kadar yansıyor? İster istemez yansıyordur mutlaka. ‘İster istemez’ derken, yaptığım işle tanımlanmak istediğimi kastediyorum, cinsiyetimle değil. Hayatımın büyük bölümünde ‘kadın’ sözcüğü, mazur görmek için, sözde sırtını sıvazlamak için kullanılan bir sözcük oldu. “Kadın ama o da iyi yazabiliyor,” bilmem ne akımındaki kadın ressamlar, duyarlı kadın yönetmenler. Oysa biz sadece yazar, ressam, yönetmen, vs. olmak istiyoruz. İnsanlığımın yansımasını tercih ederim. Kadınlar zaten insan. ► Vikipedi’de 1984 yılından beri sinema üzerine yazdığınız ve bu alanda pek çok kadın yazara da öncülük ettiğiniz yazıyor. Birçok kadının önünü açmak nasıl bir şey? Hiç öyle bir duyguya kapılmadım. Benim bütün bildiğim, herkesten fazla sinema yazdığım halde (bak, herkesten iyi demiyorum, asla), hâlâ sinema yazan bir insan olarak kabul edilmemem, on yıl boyunca SİYAD’a giremememdir. Başvurdum mu? Hiç sanmam, öyle şeyleri beceremem. Ama oradaydım, sinemayı seviyordum, yazıyordum ve görülsün istiyordum. Öncülük ettiğimi hiç düşünmesem de birkaç yıl geçip de dernekte pırıl pırıl kız çocuklar görmeye başlayınca, ne derler, içim ışıdı. O kız çocuklarının, arkalarından gelenlerin, onlardan bile önce orada olanların, sevdiği işi yapmak için mücadele edip emek veren bütün kadınların 8 Mart’ını kutlarım. ► Aynı zamanda her hafta gazetemizde yazılarınızla renk katıyorsunuz. Abonelik kampanyamız da başlamışken BirGün’ün sizdeki yerini nasıl anlatırsınız? Sen sorunca Birgün yazılarıma baktım da, saklayabildiğim kadarıyla 2014’ten beri yazıyormuşum. Daha önce de Güldal Kızıldemir’le (onun gazetede arkadaşları vardı) Nokta Ne-Nerede tarzı bir hafta sonu eki yapma teklifinde bulunmuştuk, olmadı. Galiba tanıdığımız kişi ayrıldı. Hadi başta daha seyrek yazıyordum belki diyelim ama 2015’ten beri yazıyorum. NTV Yayınları’nda yan yana oturduğumuz Adnan’a (Bostancıoğlu) bir gün birden, “Adnan ben gazete özledim, gazetede yazmak istiyorum,” demiştim. O da, “Şimdi konuşayım, Pazartesi başla,” demişti. Deli gibi sevinmiştim. Birgün’e yazmak beni bugün de mutlu ediyor. Daha kapısından içeri adım atamamış olsam da (bu ayıp da bana yeter) benim gazetem, orası kesin. Umarım bizi gönlüne yakın bulan herkes kampanyaya katılır. Tekerlekler dönüyor
“Bisikletim olsaydı görürdün sen!” Suudi Arabistan’dan çıkan ilk kadın yönetmen Haifaa Al-Mansour’un 2012 tarihli filmi Wadjda/Vecide’nin küçük kahramanı, evlerindeki soyağacında sadece erkeklerin ismi yazan 11 yaşındaki Vecide, peşinden koşup yetişemediği bisikletli oğlanın ardından böyle bağırır. 21’inci yüzyılda olmamıza rağmen kadınların inanılması güç toplumsal baskılar altında yaşadığı, araba sürmelerinin bile yasak olduğu Suudi Arabistan’da, dinsel baskının zirvede olduğu bir okulda okuyan bu kız çocuğunun en büyük hayali, cinsiyet eşitsizliğini hiç değilse bisiklete binme konusunda yenmektir. 2018’in Haziran ayında Suudi yetkililer nihayet kadınların motorlu araç kullanmasına izin veren yasayı çıkardılar. Ama milyonlarca Vecide’nin başka pek çok sorunu var: Vasilerinin (baba, ağabey ya da koca) onayı olmadan pasaport alamıyor, bankada hesap açtıramıyor, kendi istekleriyle evlenme veya boşanma işlerini yapamıyorlar. Evlerinde ya da sadece kadınların toplandığı bazı yerlerde (düğün vb.) dekolte elbiseler bile giyebiliyorlar ama dışarı çıktıklarında yüzlerinin görünmesine izin yok. Aynı yönetmenin 2019 yapımı filmi The Perfect Candidate/Mükemmel Aday’da, artık kendi arabasını süren genç bir doktor kadının diğer alanlardaki eşitlik mücadelesini izliyoruz. Riyad yakınlarındaki bir kasaba kliniğinde çalışan Meryem, erkek doktorlar kadar saygı görmez, hatta onlardan başarılı olsa bile onlar gibi terfi alamaz. Sorun sadece doktor erkekler değildir: Ciddi bir omurilik rahatsızlığıyla kliniğe getirilen Ebu Musa adlı ihtiyar adam kesinlikle bir kadın doktor tarafından muayene edilmek istemez. O sırada başka doktor yoktur ama adam erkek hemşireler tarafından muayene edilmeye bile razıdır, yeter ki kadın doktor kendisine dokunmasın! Sorun sadece hasta erkekler de değildir: Hastanenin önünde binaya girmeyi zorlaştıran korkunç bir çamur deryası oluşmuştur. Meryem buranın asfaltlanması için mücadele eder, belediye meclisine başvurur ama dikkate alınmaz. Ama sorun sadece iktidardaki erkekler de değildir: Müzisyenliğin hâlâ günah sayıldığı bir toplumda, düğünlerde çalıp söyleyen bir anne-babanın kızı olarak büyümüş olan Meryem, arada bir ‘şarkıcının kızı’ olmakla ‘suç’lanmaktadır. Sonra bir gün, belediye meclisi seçimlerinde aday olmaya karar verir Meryem. Önce iki kız kardeşini, sonra bölgedeki kadın seçmenleri, sonra da erkek seçmenleri ikna etmek için uğraşması gerekir. Bu arada, Meryem’in değişimini izleriz: Önce gözleri dışında tüm yüzünü kapatan peçeden kurtulur, sonra erkeklerle dolu bir salonda yüzünü gösterir, hatta bir televizyon programına yüzü ve saçları görünecek şekilde çıkar. Nihayetinde seçimi kazanamaz ama hiç değilse bir sonraki seçimde bir kadın adayın kazanabileceğini gösterecek kadar oy almayı başarmıştır. Bu arada Meryem’in seçim kampanyası sırasında sürekli dile getirdiği hastane girişindeki yol asfaltlanır. Ailesinin günahıyla -müzisyenlik- barışan Meryem’i finalde yine Ebu Musa’yla görürüz. İhtiyar adam siyaha boyanmış başparmağını gösterir: “Parmağımı görüyor musun? Sana oy verdim. Sen çok iyi bir doktorsun, maşallah. Hayatımı sen kurtardın, neredeyse ölüyordum. Ailem tabutumu taşıyacaktı! Niye seni almadılar ki belediye meclisine? Hak etmiştin. Sen harika bir doktorsun. Gelecekteki umudumuzsun. Doktor, sen kazanmayı hak etmiştin.” Meryem, bir kadın doktorun muayenesine bile katlanamazken ona oy verecek kadar değişen adama üzgün ama kararlı biçimde bakarak yanıtlar: “Haklısınız Ebu Musa, kazanmayı hak etmiştim.” Böylece anlarız ki, 10 yıl önce bisiklete binemeyen, dört yıl öncesine kadar araba kullanması yasak olan kadınlar, erkek-egemen yapıyı çatır çatır yıkacak. Bir film karakteri öyle dediği için değil, tarih ve diyalektik uyarınca yıkacak. Uzun sürecek belki ve mutlaka zor olacak, ama olacak. Darısı başımıza… Mabel Matiz: Artık değişim istiyorum; İstanbul Sözleşmesi’ni uygula, 6284’ü uygula
Müzisyen Mabel Matiz sosyal medya hesabından bir açıklama metni paylaşarak, “Onurlu mücadelelerinde bütün kadınların, trans bireylerin ve LGBTİ+’harın yanında olduğumu bir kez daha buradan paylaşmak istiyorum” dedi. Matiz, açıklama metninde, “Failler yerine mağdurların hedef gösterilmesini kabul etmiyorum. Şiddete çanak tutulmasını kabul etmiyorum. Kadınların hedef gösterilmesini kabul etmiyorum” ifadelerini kullandı. “UYGAR YÖNETİCİLER İSTİYORUM” Matiz’in Twitter hesabından yaptığı açıklamanın tamamı şu şekilde; “Artık değişim istiyorum. Yaşam hakkının ciddi ve tutarlı yasalarla korunduğu, şiddet dilinin aynı ciddi yasalar tarafından ağır/gerçekçi / caydırıcı cezalarla istisnasız olarak yaptırıma tabi tutulduğu, insanlarını cinsiyet’ cinsel yönelim / inanç /ırk / dil gibi kimlikler üzerinden ayrıştırmayan, dışlamayan, birbirine düşman etmeyen, insanlarını eşit ve adil şekilde koruyan, kucaklayan, seven, önemseyen ve bunu uygulamalarıyla hissettiren bir ülke istiyorum. Bunun için gerçekçi ve akilane inisiyatifler alacak samimi, uygar yöneticiler istiyorum. Göstermelik ve geçici açıklamalarla idare eden, insan hayatını hashtag’lere ve birbirinden kuru tweet’lere hizalayan, değişim için hiçbir şekilde inisiyatif almayan, harekete geçmeyen ve dahası bütün harekete geçme olasılıklarının da yolunu tıkayan yerleşik bakıştan ve onun yarattığı yönetim dilinden yoruldum. Artık değişim istiyorum. Failler yerine mağdurların hedef gösterilmesini kabul etmiyorum. Şiddete çanak tutulmasını kabul etmiyorum. Kadınların hedef gösterilmesini kabul etmiyorum. Trans bireylerin, LGBTİ+’harın hedef gösterilmesini kabul etmiyorum. Herkes için tam, eşit yaşama hakkı istiyorum. Eşitlik ve adalet için hak taleplerinin duyulmasını istiyorum. Hemen, şimdi değişim istiyorum. Onurlu mücadelelerinde bütün kadınların, trans bireylerin ve LGBTİ+’harın yanında olduğumu bir kez daha buradan paylaşmak istiyorum. Artık değişim istiyorum. İstanbul Sözleşmesi’ni uygula, 6284’ü uygula.” Artık değişim istiyorum. pic.twitter.com/uWZ1RAe4AX "Edebiyat soru sormanın erdemidir"
Nuray Salman Eren Aysan, 1976’da Ankara’da doğdu. Ankara Üniversitesi DTCF Tiyatro Bölümü’nden mezun oldu. 2001’den bu yana Devlet Tiyatrosu’nda çalışıyor. Aynı zamanda mezun olduğu bölümde öğretim görevlisi. Vesikalık Fotoğraf (2008, Yasakmeyve Yayınları) ile Cemal Süreya Şiir Ödülü’nü, Gece Uyurken (2014, Can Yayınları) ile Yunus Nadi Roman Ödülü’nü aldı. Ayrıca Bir Eflatun Ölüm: Behçet Aysan Kitabı (2017, Um:Ag), Hangi Zamandı, Unuttum (2019, A7), Zeynep Altıok’la hazırladığı 25 Yıllık Ağıt: Sivas Katliamı (2018, Kırmızı Kedi) ile Silsile (2020, Kırmızı Kedi) adlı kitapların yazarı. BirGün gazetesinde köşe yazılarına devam eden Aysan, siyasi cinayetlerde yaşamını yitiren simge isimlerin yakınlarının oluşturduğu Toplumsal Bellek Platformu üyesi. ►​ Son romanınız Silsile, 12 Eylül Darbesi’nin savurduğu hayatları anlatıyor. Ne kadar unutmaya çalışılsa da, geçmiş bir gölge gibi var olmaya devam ediyor, “sokağa tutulan ayna” gibi… Andre Malroux çok sevdiğim bir romanında, “İnsanlığın yazgısı bir tarihse, ölüm yaşamın bir parçasıdır; değilse yaşam ölümün bir parçasıdır” der. Madalyonun iki yüzü gibi. Bu topraklarda bir de kendi hayatımızın sıradan akışı içinde ülke tarihinin dayattığı çok katmanlı gerçeklikler var. Her sabah uyanır uyanmaz bizi teslim almaya çalışan boğucu atmosfere rağmen gülümsemeye çalışıyoruz. Yakın tarihi yahut içinde olduğumuz şimdiyi çözümlemeye çalışmanın, hesaplaşmanın tedirginliği var üzerimizde. Bu nedenle öyle kolay üstümüzden atabileceğimiz bir örtü değil geçmişimiz. Hayatlarımızı esir alsa da, örselese de yazın alanında uçsuz bucaksız imkânlar sunuyor bize. Bir anlamda sözcükler çok değerli bir hale geliyor. Bilinçleri tutuşturmak ve gerçekliği açıklamak üzerine büyük anlamlar sunuyor. ► Tarihsel gerçeklikle, tarihçinin ve roman yazarın yorumu arasında nasıl bir ilişki var? Avner Ziss, 'Estetik' isimli çalışmasında 19. yüzyıl Rusyası'na büyük bir mercekle bakabilmek için Çehov’u ayrıntılı incelemek gerektiğini söyler. Bir anlamda Çehov’un yazdıkları o dönemi anlatan pek çok tarih kitabından daha kıymetlidir. Çünkü edebiyat her şeyden önce soru sormanın erdemidir. Karanlık zamanlarda sözcüklerden oluşan odalara sığınmamızın, dahası edebiyatın o eşsiz korunaklı alanının hem bizim hem de ulusların yaşamında büyük yer kaplamasının ardında 'eleştirel düşünce'nin gücü yatar. Üstelik 'eleştirel düşünce', soluk aldığımız dünyaya ait apansızca sorular ortaya atmaktan, zaman zaman 'kışkırtıcı' gelebilecek bir ayartıcılığa bürünmekten hiç ama hiç çekinmez. Zaten yaşadığımız dünyaya dair düşünce üretmek, gittikçe zahmetli bir hâl alsa da demokratik ve özgür bir toplum oluşturabilmek adına çalışmak, her şeyden önce sorumlu yurttaşlığın da gereği değil mi? ► Yaşadığımız coğrafya sürgünlerin, katliamların, savaşların, acıların taştığı bir nehir gibi. Bütün bunlar bir yazarın kaleme aldığı hayattan ne kadar bağımsız olabilir ki? İnsanların açlıktan ve anlamsız savaşlardan öldüğü bir zaman aralığında yazmanın anlamı çoğu zaman tartışılır. Kendi adıma her şeye rağmen sözün en iyi araç olduğunu, öfkeyle değil anlamı bulmaya çalışarak bir hayatın sorgulanması gerektiğini, cinayetin suçunu aramak için silaha değil tetiği çeken ele bakmanın önemini düşünenlerdenim. Bilinçlerimizin sınırı, kesin bir biçimde gerçekliğimizin de sınırı. Bizim gerçekliğimizde ise çok fazla acıya tanıklığımız var. ► Cioran'ın “Biz, hepimiz, huzurun anahtarını yitirmiş, artık büyük acıların sırlarından başka bir yere varamayan öfkelileriz” sözünün sizdeki karşılığı nedir? Bu soruya çok sevdiğim Eduardo Galeano’yla yanıt vereyim: “Özgürlük benim ülkemde politik mahkûmların yattığı bir cezaevi, aşk insanla otomobil arasındaki ilişki, devrim mutfakta bir deterjanın yapabilecekleri, zevk belirli marka yumuşak sabunun ürettiği bir şey, mutluluk sosis yemenin verdiği bir huzur...” olarak tanımlanıyor. Böyle bir dönemde her şeyin içi boşaltılmışken zamanın ve yaşamın tanıklığıyla yoruluyoruz. Ve Ciorian’ın haklılığına şapka çıkartıyoruz. ►Yayımlanmayı bekleyen çalışmalarınız var mı? Sevgili kardeşim Zeynep Altıok ile yepyeni bir kitabı tamamlamak üzereyiz. Edebiyatçıların, sanatçıların Ankara’sının izini sürüyoruz. Onların buluşma mekânları olan meyhaneleri, anılarla harmanlayarak tanıklıklarla özel bir çalışmanın peşinden koşuyoruz. Fotoğraf: Necati Savaş Kadınlar hayır derse…
Kadınların ‘hayır’ demesiyle barışın sağlanmasını konu almıştı tiyatro yazınının ustası Aristophanes, “Lysistrata” adlı yapıtında. Tabi, yataktaki ‘hayır’dan söz ediyordu. M.Ö. 5. yüzyılda bundan ötesini hayal etmek zor olsa gerek... Demokrasinin temellerinin atıldığı klasik Yunan kültüründe kadının oy kullanması söz konusu bile değildi. Oysa, bugün toplumsal yaşamda kendisine tanınan ikincil role, toplumsal cinsiyet eşitsizliğine başkaldırıyor kadınlar, dünyanın dört bir yanında... Erkeğin, iktidar alanları arasında gördüğü sanat ve görsel-işitsel iletişim alanlarındaki mücadele bu zihniyet devriminin en önemli araçları arasında. Kolay bir mücadele değil bu. Yalnızca yasaların değişmesiyle ortalık güllük gülistanlık olmayacak çünkü. Zihniyetlerin değişmesi gerek. Kadınları ikinci sınıf bir yaratık olarak gören gerici zihniyete dur demek için kadınların ‘hayır’ demesi gerekiyor. Öncelikle ‘sandık’ta… Ama, bu da yetmez. Erkeklerin -ve de kadınların- bilinçlerinde bir değişim gerekli. Erkek egemen kültürün en önemli araçları olan eğitim kurumu ve medyanın biçimlendirdiği/ kirlettiği zihinler nasıl temizlenecek? Sanata önemli bir rol düşüyor bu noktada. Toplumsal cinsiyet eşitsizliğinin yanlışlığını en etkili biçimde sanat yapıtları anlatabilir düşüncesindeyim. Okulda, işte, sokakta kadının karşılaştığı tacizleri, ‘mobbing’leri, eşitsizlikleri önlemenin en etkili yolu insanların yüreğine seslenmekten geçer kanımca. Bir edebiyat yapıtı, bir tiyatro oyunu ya da bir film, yasalardan daha etkili olabilir. Elbette, vaaz vermeyen, insan olmanın gerektirdiği eşitlik ve empati kavramlarından yola çıkarak, duyarlık yaratmayı başarabilen nitelikli sanat yapıtlarından söz ediyorum. Bu yapıtların yaratıcıları erkek de olabilir, ama hiç kuşkusuz bu isyanı en iyi dillendirebilecek olanlar, bu baskıları, tehditleri bire bir yaşayan kadınlardır. Bu yüzden, sanat dünyasında kadının konumunu tartışmaya açan, uğradıkları haksızlıkları cesurca sergileyen kadınların, dünya çapında ses getiren “Ben de” (Me too) hareketinin önemi yadsınamaz.  EMEKÇİ KADINLAR BEYAZPERDEDE  Beyazperdede kadın kahramanların iki tür rolü olmuştur: kocasının sözünden çıkmayan iyi kadınlar (ev kadınları) ve erkekleri baştan çıkaran fettan, kötü kadınlar. Sinema tarihinin ilk yıllarından yakın zamanlara kadar değişmeyen bir yazgıdır bu kadın için. Çalışan kadın, cinselliğini yaşamaktan çekinmeyen bağımsız kadın kahramanların olumlu kahraman olarak arz-ı endam etmeleri çok zaman aldı. Avrupa sinemaları, özellikle Fransız ve İsveç sinemaları bu tavrı beyazperdeye ilk yansıtan ülke sinemaları oldu.  Amerikan sineması, yakın zamanlara kadar cinsel özgürlüğü bir tabu olarak görmekten vazgeçemezken, çalışan kadınların sorunlarına duyarsız kalmadı. Dünya Emekçi Kadınlar Günü’ne ilham kaynağı olan olayın, Amerika Birleşik Devletleri’nde pek çok kadın işçinin ölümü ile sonuçlanan, tarihi bir grev olduğu biliniyor. Amerikalı kadın yönetmen Barbara Kopple’a iki kez En İyi Belgesel Oscar’ı getiren, Kentuck madencileri grevi üstüne “Harlan County USA” ve Austin, Minnesota’daki Hormel grevinin öyküsü olan “Amerikan Rüyası” bu türün unutulmaz başyapıtları arasındadır. Martin Ritt’in sendikal mücadeleye omuz veren bir kadın tekstil işçisini anlattığı “Norma Rae” ve daha yeni örneklerden, Birleşik Krallık’ta 60’lı yıllarda bir Ford fabrikasında çalışan kadınların eşit ücret mücadelesini anlatan “Made in Dagenham” emekçi kadınların beyazperdede temsiline ilişkin görülmesi gereken yapıtlar arasındadır.  Elbette, pek çok film var kadınların mücadelelerini konu alan. Feminist ideolojiden beslenen, kimi zaman erkek düşmanlığına uzanan kimi filmler bir yana, bu mücadelenin erkeğe karşı verilen bir mücadele değil, sınıfsal bir mücadele olduğunu vurgulayan “Rosa Luxemburg”, “Komün”, “Germinal“ gibi filmlerin kadın hakları açısından önemi inkâr edilebilir mi? İngiliz Yeni Dalgası’ndan Ken Loach’un yapıtlarına nice filmde sınıf bilincine sahip emekçi kadınların mücadelesi anlatılmıştır. İngiltere’de kadınların oy hakkı için verdikleri mücadeleyi anlatan Sarah Gavron’un “Diren / Suffragette” filmi bu konuda çekilmiş filmlerin başında gelir. Birleşik Krallıkta ve ABD’de kadınların seçme ve seçilme hakkını savunmak adına girişilen eylemleri gerçekleştiren kadın hakları savunucuları ‘Süfrajet’ olarak adlandırılıyordu.  SİNEMADAN TİYATROYA SANATTA KADIN İMGESİ  Sinema sanatının yüz akı örnekleriyle söze girdim ama, sanatın tüm alanları kadına ilişkin haksız uygulamalara sahne olmuştur sanat tarihi boyunca. Sanat eserlerinde kadın imgesi, çıplaklıkla, ‘arzu nesnesi’ olmakla özdeşleşmiştir adeta. Ama, plastik sanatlarda olsun, tiyatroda ya da sinemada olsun yaratıcı olarak tanınan isimlerin sayısı fazla değildir. Erkek egemen toplumsal yapı, kadının yaratıcılığını doğurganlığı ile sınırlamaktan yana olmuştur her zaman. Çağımızda bu yazgının değişme sürecinde olduğu söylenebilir. Frida’yı, Virginia Woolf’u, Ariane Mnouchine’i, Liliana Cavani’yi, Agnes Varda’yı, Franca Rame’yi görmezlikten gelebilir miyiz?  Günümüzde sinema dünyası, (“Mavi En Sıcak Renktir”den “Alev Almış Bir Kızın Portresi”ne) cinsel özgürlüğünü savunan kadın kahramanlara özel bir ilgi gösterip, çok başarılı yapıtlar ortaya koyarken, çalışan bağımsız kadın imgesini de ihmal etmiyor. 50 ülkeden 2000 kadını acıları ve umutlarıyla beyazperdeye yansıtan, Anastasia Mikova ve YannArthus-Bertrand’ın “Kadın / Woman” adlı belgeseli bunun en güzel örneklerinden biri. Amerika’dan Avrupa’ya, hatta Ortadoğu ülkelerine kadın yönetmenlerin sayısındaki artış ve bu yılın En İyi Film Oscar’ını büyük olasılıkla “Nomadland” filmi ile Çin asıllı kadın yönetmen Chloe Zhao’nun alacak olması, yönetmen dalındaki iddialı adaylar arasında en az üç kadının yer alması bu alanda önemli bir mesafe katedildiğinin göstergesi değil de nedir?  Sinemamızın, “Şehvet Kurbanı”ndan “Küçük Hanımefendi” serisine, geleneksel kadın tipolojilerinden sıyrılması epey zaman aldı. Kadının erkek egemenliğine karşı duruşunu yansıtan filmler olduysa da, bunların çoğunluğunda kadının kurtuluşu bir başka erkeğe bağlanır. 80’li yıllarda, Bilge Olgaç’ın “İpekçe”, Atıf Yılmaz’ın “Adı Vasfiye”, “Ah Belinda”, ”Kadının Adı Yok” , “Bir Yudum Sevgi”, Başar Sabuncu’nun “Şalvar Davası” ve “Asılacak Kadın”, sonraki yıllarda Işıl Özgentürk’ün “Seni Seviyorum Rosa”, İlksen Başarır’ın “Başka Dilde Aşk”, Çiğdem Vitrinel’in “Geriye Kalan”, Belma Baş’ın “Zefir”, Belmin Söylemez’in “Şimdiki Zaman”, Yeşim Ustaoğlu’nun “Tereddüt”, Çiğdem Sezgin’in “Kasap Havası”, Pelin Esmer’in “Kraliçe Lear” filmleri, cesur dokunuşlarla toplumumuzda kadının özgürlük arayışını vurgularken, bu konuda toplumsal bir duyarlık yaratma sürecine katkıda bulundular. Tasarımcı arkadaşı hayatını kaybetti, Didem Soydan Twitter’dan ayrıldı
Ünlü model Didem Soydan, tasarımcı arkadaşı Aslı Yılmaztürk’ün hayatını kaybetmesinin ardından Twitter’a veda etti. Tatil için Muğla'ya giden tasarımcı Aslı Yılmaztürk, kaldığı müstakil evde ocaktan sızan gazdan zehirlenerek yaşamını yitirdi. 34 yaşındaki Yılmaztürk'ün kesin ölüm nedeninin belirlenmesi için cenazesi Muğla Adli Tıp Kurumu'na gönderildi. Yakın arkadaşının ölüm haberi üzerine Twitter’dan paylaşım yapan Didem Soydan, sektöre girdiğinden beri tanıdığı Yılmaztürk’ün geçmişteki tavsiyesi üzerine Twitter'a veda ettiğini duyurdu.  Soydan, yaptığı paylaşımda şu ifadeleri kullandı: “Sektöre ilk girdiğimden beri tanıdığım, varlıkları ile güzellik katan insanlardan birinin ölüm haberini aldım. Prenses gitti. Bana bir tavsiyesi vardı bu mecra ile ilgili. Onu uygulama zamanı... Bye bye Twitter.” Sektöre ilk girdigimden beri tanıdığım,varlıkları ile güzellik katan insanlardan birinin ölüm haberini aldım az önce Çok genç..prenses.. gitti ..bana bı tavsiyesi vardı bu mecra ile ilgili ..onu uygulama zamanı Bye bye Twitter Tiyatro emekçileri ‘yeni normalleşmede’ de unutuldu: Anlamakta güçlük çekiyoruz
HABER MERKEZİ Koronavirüs tedbirleri kapsamında ‘yeni normalleşme’ döneminin başladığı 2 Mart’ta da tiyatro sahneleri ve sahne emekçileri unutuldu. Yaklaşık bir yıldan beri görmezden gelinen emekçiler, yaşadıkları mağduriyete dikkat çekerek tepki gösterdi. Oyuncular Sendikası tarafından yapılan açıklamada da acil, gerçek ve sürdürülebilir politikalar izlenmesi gerektiği yönünde çağrı yapıldı. Oyuncular Sendikası tarafından yapılan açıklamada, yeni normalleşme kapsamında hizmet sağlayıcı işletme ve tesislerin faaliyete geçtiği ancak tiyatro sahneleri ve sahne emekçilerine dair yine tek bir söz edilmediği belirtildi. Açıklamada, “Tek bir satır da olsa resmi yazılarda kendimizi ve varlığımızı göremedik. Anlamakta güçlük çekiyoruz, tam bir yıldır; gerçek, kapsayıcı ve düzenli desteklerden mahrum, ekonomik olarak tükenmiş olan profesyonel ve amatör olarak tiyatrolarda çalışan kültür sanat çalışanlarının ne yapması beklenmektedir?” denildi. Yeni normalleşmede yeniden görünmez olan sahne emekçilerinin sorunlarına çözüm üretilmesi gerektiği vurgulanan açıklamada, “Yetkili mercilerin acil, gerçek ve sürdürülebilir bir çözüm bekliyoruz” ifadeleri kullanıldı. Haluk Levent: Saros’taki hukuksuzluğu durdurun
HABER MERKEZİ Tekirdağ Saros Körfezi’mde BOTAŞ şirketi tarafından tüm hukuksuzluğa rağmen devam eden FSRU Doğalgaz Limanı ve Kara Boru Hattı inşaatına yurttaşlar tepki gösterdi. Üç ayrı bilirkişi heyetinin bilime ve mevzuata aykırı bulduğu ÇED olumlu kararı ve imar olanlarına rağmen devam eden inşaata yurttaşlar, dün bir kez daha ‘dur’ dedi. Saros’taki katliama karşı mücadeleye destek çağrısı yapan siyasiler ve sanatçılar da eyleme katıldı. Tüm kalbiyle direnişin yanında olduğunun altını çizen Sanatçı Haluk Levent mücadeleye ilişkin BirGün’e açıklamada bulundu. MÜCADELENİN YANINDAYIM Saros’ta doğa katliamına karşı mücadele yürüten yurttaşlara destek vermek için bölgeye giderek konser veren Sanatçı Haluk Levent, “17 yıl önce bu topraklara Trans Trakya projesi başlatılmıştı. Buraya gelmiştim ve 12 saatlik bir konser vermiştim. Halkın ilgisi ve tepkisi ile proje iptal edilmişti. Bugün ise bir liman projesi var. Bölgenin tüm STK’ları ve çevre dernekleri yıllardır hukuksuz bir şekilde gelişen olaylara karşı mücadele veriyorlar. Kalbimle yanlarındayım” dedi. SAROS KÖRFEZİ YOK EDİLMESİN “Bu hukuksuzluğu durdurun” diyen Levent, “Saros Körfezi yok olmasın, yok edilmesin. Çevre Bakanlığı’nın bizzat koruma altına aldığı bölgeler şirketler tarafından bizzat yağmalanıyor. Sadede Çevre Bakanlığı’nın değil Adalet Bakanlığı’nın da konuya el atması gerekiyor. Buradan her iki bakanımıza da sesleniyorum. Vatan sadece toprak değil üzerindeki zengin doğadır” ifadelerini kullandı.  165 BİN DİLEKÇE İLE DUR DENDİ 2018’den bu yana inşaatın durdurulması için mücadele yürüten Saros Gönüllüleri ise bölgedeki tahribatına devam eden şirkete karşı 165 bin imza topladı. Yurttaşlar dün bir kez daha bir araya gelerek yaptıkları basın açıklamasıyla bölgedeki tahribata ‘dur’ dedi. Saros Gönüllüleri’ne destek vermek için açıklamaya birçok siyasinin yanı sıra sanatçılar da katıldı. CHP Edirne Milletvekili Okan Gaytancıoğlu, Tekirdağ Milletvekili İlhami Özcan Aygun, Edirne Belediye Başkanı Recep Gürkan, Uzunköprü Belediye Başkanı Özlem Becan, Enez Belediye Başkanı Özkan Günenç gibi isimlerin destek verdiği açıklamanın ardından Sanatçı Haluk Levent sahne aldı.  TAKSAV Kadıköy’ün bu haftaki konukları: Taner Öngür, Murder King, Çağrı Sinci
Süheyl ve Behzat Uygur'dan yeni oyun: Hey Gidi Günler
Başrolde kadınların olduğu festival
Yaşa Marko Paşa
Çok değerli Marko Paşa öncelikle saygıyla ellerinizden öperim. Biliyorum çok yoğunsunuz. Bir yandan Sultan Abdülaziz’in hekimbaşılığı, bir yandan Hilal-i Ahmer Cemiyeti’nin kuruluş sancıları, bir yandan Tıbbıye-i Şahane’yi tıp iliminin merkezi haline getirme çabalarınız gerçekten de takdire şayan. Hakkınızda yazılanlar söylenenlerden biliyorum ki, çok iyi bir hekim olmanızın yanı sıra hastalarınızı sabırla, ilgiyle dinleyen, dertlerine bir baba şefkatiyle yaklaşan çok muhterem bir beyefendisiniz. Efendim bendeniz Burhan kulunuz musiki icra etmekteyim. Eminim ki sizler de terennüm etmeyi, konağınızın bahçesinde sazendelerle meşk etmeyi pek severdiniz. Hatta tıp ilminde vuku bulan illetlerin ve marazların tedavisinde musikideki makamların birçok hastalığa derman olduğunu siz de bizzat tespit buyurmuştunuz. Efendim fazla gevezelik edip de başınızı ağrıtmak değil tabii ki niyetim. Sürçülisan eylersem affola diyerek maruzatımı arz edeyim. Saygıdeğer Marko Paşa yaklaşık bir senedir pandemi denilen bir illetten mustaripiz. Nasıl desem şimdi size. Bir virüs musallat oldu dünyanın başına. Hindiçin’den Rusya’ya Arabistan Yarımadası’ndan Yenidünya’ya kadar yüzbinlerce insanı kırdı geçirdi bu lanet virüs. HANEDE KALMAMIZ EMROLUNDU Teneffüs ve temas yoluyla geçen bu salgın hastalık tüm ahaliyi ev hapsine ve karantinaya mecbur kıldı. Dükkânlar kapandı. Mekteplere kilit vuruldu. Güreş ve cirit müsabakaları yasaklandı. Direkler arası, darülbedayi oyunlarını iptal edildi, nümayişlere ve fasıllara izin verilmedi. Dolayısıyla buralarda çalışan sanatkârlar da işsiz kaldı. Gel zaman git zaman hükümdarımız bu musibet karşısında şifacılardan oluşan bir “ilim kurulu” teşekkülünü buyurdu ve birtakım tedbirlerden medet umdu. Bunlardan en önemlisi gusül ve mesafeydi. Bir de cemaatin izdihama karışmaması mühimdi. Bunun için fermanlar yayımlandı kabahatlilerin falakaya yatırılması buyuruldu. Bu musibetin bu mikrobun hayatta kalması için izdihama ve temasa ihtiyacı olduğundan tebaasına “hanede kalın” emrolundu. Biz gariban kullar, sanatkârlar mesleğimizi icra edememekten dolayı aylardır biçare kalmamız neticesinde açlıktan mı hastalıktan mı ölmeyi tartışırken kapalı çarşıları kervan saraylar küplerindeki altınları doldurmaya devam ettiler. 8 yaşındaki bir sübyan sokakta pederini beklerken, Arhavi’de ineğini otlatan bir muhterem nene zaptiyelerce tartaklanırken Sadrazam kayıkları saray ahalisini, cariyeleri, iç oğlanları gezdirmeye fasıla vermedi. İlim Kurulu Üyeleri salgına çare olarak davul tozu, minare gölgesi, sıçan kuyruğu, deve sidiğiyle bir tutam zencefilin karıştırılarak perşembeyi cumaya bağlayan kuşluk vakti 3 Kuluvallahi 1 Elham’dan sonra bir çay bardağına iki dirhem eklenerek karıştırılmasını tavsiye etti. Bizler evimizde sükûnetle huşu içinde namazımızı kılarken sanki garpa savaş açmışçasına Mızıkayi Hümayun eşliğinde silahtarlar, topçular, sipahiler, yaylı arabalar, tahtırevanların eşlik ettiği, yüzlerce kişiden oluşan konvoyla Süleymaniye Camii’ne Cuma’ya gidildi. Ebediyete intikal eden merhum ve merhumelerimizin cenaze namazını kılamazken ulemalar, tarikat şeyhleri tüm saray efradının katıldığı törenlerle gömüldü. FAKİRLİKTEN CANINA KIYANLAR OLDU Marko Paşa’m güya bu tedbirler alınırken biz sanatkârlar hiç düşünülmedik. Ne zaman yeni fermanlar, buyruklar yayımlansa bunların içinde bizim adımızı anan bizi hatırlayan yok. Saray’dan istifade edebilmek için devlet-i aliye kötülük yapan, ayyarlara, müzevirlere istisna var, muafiyet var ama bizlere yok. Fatih Sultan Mehmet, Kanuni, Abdülaziz, Dördüncü Murat, Üçüncü Selim bize yapılan bu muameleyi görseydi ne derdi kim bilir? Bu salgın sırasında işsizlikten, sefaletten, fakirlikten canına kıyanlar oldu paşam… Udlarını, cümbüşlerini bendirlerini satanlar oldu. Neylerini, kudümlerini kıranlar oldu. Sesimizi defalarca duyurmaya çalıştık Marko Paşa’m, sanma ki önce sana dert yanıyoruz. Ama bu yeni hükümdar ve avanesi musikiyi, temaşayı, resmi kısacası sanatı sevmiyor paşam. Bizler namusuyla, emeğiyle, azmiyle kabiliyetiyle evini geçindirmeye çalışan sanatkârlar tevekkülle bekliyoruz… Bilemiyorum nereye kadar? Toksik erkekliğe karşı en iyi kadın intikamı
Geçtiğimiz senenin en iyi kadın intikam filmi hiç kuşkusuz Yetenekli Genç Kadın (Promising Young Woman). Sundance’te prömiyerini yapan ve festivalin en çok konuşulan bu film geçtiğimiz hafta Altın Küre adayları arasında da karşımıza çıktı. Ancak Altın Küre bu filme ve başrol oyuncusu Carey Mulligan’ın muazzam performansına ödül vermedi. Cassie rolünde Mulligan o kadar iyi bir denge yakalamıştı ki oyuncunun en iyi performansıydı diyebilirim; spesifik bir olay, konu hakkında son derece duyarlısınız, tonlarca tuğla ağırlığı var omuzlarınızda ama bu duyarlılığınızı ve üzerinizdeki ağırlığı dışarıya hissettirmiyorsunuz, hiçbir duygunuzu göstermiyorsunuz ve aynı zamanda da zeki ve esprilisiniz. Böyle katmanlı birini canlandırmak eminim ki çok zordur. İngiliz oyuncu, yazar Emerald Fennell’in yazıp yönettiği ilk uzun metrajlı filmi olan bu tecavüz sonrası intikam hikâyesinde yönetmen, ana karakteri Cassie aracılığıyla tecavüz kültürünü ve toksik erkekliği sorgulayarak feminist bir filme imza atmış. Filmi yazmak için uzun zamandır Türkiye’de de rahatlıkla izlenebilsin diye bekleyip durdum ama 8 Mart Dünya Kadınlar Günü’ne özel olarak bu filmi tavsiye etmeden rahat duramayacağım. GERİLİMİN DOZU HIZ KESMİYOR Filmin görünüşü harika, mizanseni güçlü ve prodüksiyonu kaliteli. Masal kitabından çıkmış bayram şekeri gibi duran, canlı renklerin adeta patladığı ve etrafı yanık şeker kokusu sardığı her sahne aynı zamanda bir o kadar karanlık ve gerilim yüklüydü. Dava konusunun ağırlığına ve karanlığına karşın bu kadar renkli bir filmin tarifi de inanın güç. Senaryosunun tahmin edilemez oluşu, nasıl ilerleyeceğini anladığınızı düşündüğünüz yerlerde konunun başka yola sapması iyi bir senaryosu olduğuna işaret. Deftere çiziklenen roma rakamlarını her gördüğünüzde hikâyesindeki gerilim ve merak dozunu artıran filmin yarattığı aşırı stilize dünyanın belki son yirmi dakikası içime pek sinmedi diyebilirim. Son söz böyle mi olmalıydı bilemiyorum.  TECAVÜZ SONRASI İNTİKAM Ontolojik olarak konvansiyonel olan yollar dışında hareket eden, çünkü ahlakın ve adaletin çökmüş olduğu dünyada kurgulanan intikamcı (vigilante) filmler gibi, tecavüzün cezasının kadın tarafından cinayet ile kesilmesi de yadsınmamalıdır sinemada. Bu filmleri suç ve ceza bağlamında hafif bir edayla yadsımak hiçbir zaman bana göre olmadı, benim için sinema fanteziler sunandır, hayallerimizin öteki tarafına geçmemize olanak tanıyandır. Elbette bu değerlendirmemde belli kriterler koymuyor değilim. Başlıca kriter tecavüze uğrayan kadın ile intikam alan kadının hikâyede nasıl konumlandırıldığıdır. Mesela bunlardan ana akım sinema içindeki en meşhur olanı Mezarınıza Tüküreceğim (I Spit on Your Grave) filmidir. Kadının arzu edilen ve neredeyse tecavüzü hak eden davranışlar içinde gibi gösteren sahneler filmin aslında erkek bakışını yansıttığı için feminist dilin tam karşısında yer almaktadır. Veya 2017’de izlediğimiz bir diğer tecavüz sonrası intikam filmi olan İntikam (Revenge) filmi de kadını önce arzulanan bir obje olarak konumlandırıp ardından tecavüzün intikamını alan kadını seyirciye dayatmaktadır. Tecavüz mağduru kadının intikamını aldığı filmler feminist bakış açısına ve diline sahip değilse o film sadece suçlu zevk diye tanımladıklarımızdandır. HENÜZ SON SÖZLER SÖYLENMEDİ Cassie’nin yaptıklarını neden yaptığını, içindeki bu intikamın kaynağının ne olduğunu filmi izleyince göreceksiniz, sürpriz kaçırmaya gerek yok. Ama bu son verdiğim iki örnekten yola çıkarsak Yetenekli Genç Kadın filmi bana kalırsa önemli oranda feminist bir bakış açısına sahip. Yönetmeninin ve yazarının kadın olması buna kesinlikle olumlu katkı sağlamış gibi duruyor. Örneğin, Elliot Page’li Lolipop (Hard Candy) filminden sonra izlediğim, toksik erkekliğe karşı en iyi kadın intikam filmi buydu diyebilirim. Ana akım sinemanın egemen ideolojik kodlarına karşı feminist sinemanın yeni dil oluşturmuş olması bir yandan da bu dilin ana akım karşısında yer almasını beraberinde getirmeye devam edecektir. Cesur kışkırtıcılığı olan bu gerilim filmi, doğru zamanlamasıyla, yönetmen Fennel’ın, iyi erkekler olduklarını düşünen ve “ben bir centilmenim” diyen erkekler hakkında söyledikleri ile #MeToo sonrası dediğimiz dönemde iyi bir sohbet başlatıcısı olmakta. Çünkü henüz son sözler söylenmedi. 'Neydi O Film?' programının konuğu Cem Yılmaz
Berlinale'de Altın Ayı Ödülü sahibini buldu
Bu yıl yeni tip koronavirüs (Covid-19) salgını sebebiyle iki bölüm halinde düzenlenen 71. Berlinale'nin çevrim içi olarak 1-5 Mart arasında gerçekleştirilen ilk bölümü sona erdi. 15 filmin yarıştığı festivalde ödül kazanan filmler internet üzerinden Berlinale sayfasından açıklandı. Buna göre en iyi film kategorisinde "Altın Ayı" ödülü, Romanyalı yönetmen Radu Jude, "Bad Luck Banging or Loony Porn" adlı filme verildi. Berlinale'de Jüri Büyük Ödülü'nü Japon yönetmen Ryusuke Hamaguchi'nin "Wheel of Fortune and Fantasy" filmi alırken, en iyi yönetmen dalında "Gümüş Ayı" ödülüne "Natural Light" filmiyle Macar yönetmen Denes Nagy layık görüldü. En İyi Başrol Oyuncu dalında "Gümüş Ayı" ödülü "Ich bin dein Mensch" filmindeki rolüyle Alman oyuncu Maren Eggert'e, En İyi Yardımcı Oyuncu dalında "Gümüş Ayı" ödülü de "Rengeteg-mindenhol latlak" filminde gösterdiği performansla Macar aktris Lilla Kizlinger’e verildi. En İyi Senaryo dalında "Gümüş Ayı” ödülünü "Introduction" filmiyle Güney Koreli Hong Sangsoo aldı. 71. Berlinale’nin ikinci bölümü ise 9-20 Haziran’da yapılacak. Festivalin bu bölümü seyircilere açık olacak ve "Altın Ayı" ile "Gümüş Ayı" ödüllerinin verileceği tören de bu bölümde yer alacak. Jüri heyeti, daha önceki Berlinale'de "Altın Ayı" ödülünü kazanan filmlerin yönetmenlerinden oluştu. 71. Berlinale'de ödüllerin kategorileri ve kazananlar şöyle: En İyi Film (Altın Ayı): Radu Jude / " Bad Luck Banging or Loony Porn" Jüri Büyük Ödülü: Ryusuke Hamaguchi / “Wheel of Fortune and Fantasy” En İyi Yönetmen: Denes Nagy / "Natural Light" En iyi Başrol Oyuncu: Maren Eggert / "Ich bin dein Mensch" En İyi Yardımcı Oyuncu: Lilla Kizlinger / "Rengeteg-mindenhol latlak" En İyi Senaryo: Hong Sangsoo / "Introdaction" En İyi Sanatsal Performans: Yibran Asuad / "Una pelicula de policias" En İyi Kısa Film (Altın Ayı) : Nanu Tudor / "My Uncle Tudor" Behzat Ç. geri dönüyor: Netflix iddiası
Yazar Emrah Serbes, mayıs ayında yayınlanacak "Behzat Ç: Çekiç ve Gül" adlı yeni kitabından uyarladığı yeni hikayeleri dizi yapıyor. tv100'ün haberine göre, Doruk Acar'ın patronu olduğu Insignia Yapım ile birlikte Emrah Serbes’in hem senarist hem de yönetmen olarak ortak yapımcı olacağı dizinin cast çalışmaları dün itibarıyla başladı. Üç sezon olarak Netflix'de yayınlanması planlanan dizinin başrolü için görüşmeler sürerken, James Bond tarzında bir karakterin yaratıldığı yeni Behzat Ç.'de her sezon farklı bir başrol oyuncusunun yer alacağı öğrenildi. EMRAH SERBES Emrah Serbes'in ilk öykü kitabı "Erken Kaybedenler", haziran 2009 itibarıyla kitapçı raflarındaki yerini aldı. Emrah Serbes'in ilk iki romanının kahramanı "Behzat Ç." aynı isimle televizyon dizisi olarak uyarlandı. Yazar, polisiye türündeki dizinin 10 bölümününün senaryosunu da yazdı. Behzat Ç. karakteri, 2011 yılında "Behzat Ç. Seni Kalbime Gömdüm" başlığıyla sinemaya da uyarlandı. Aynı yıl 48'inci Antalya Film Festivali'nde ilk kez seyirci karşısına çıkan filmin senaryosunu da Emrah Serbes yazdı. "Hikâyem Paramparça" başlıklı kitabında aforizmalar ve hayata dair düşüncelerini okurlarına aktardı. 2014 yılında "Deliduman", 2016 yılında "Müptezeller" isimli romanları yine İletişim Yayınları tarafından yayımlandı. "Ot" ve "Kafa" dergilerinde kısa hikâyeleri yayımlandı. 22 Eylül 2017'de İzmir-Aydın otoyolunda arkadaşı Kenan Doğru ile yolculuk yaparken kendi kullandığı araçla trafik kazası geçirdi ve kazaya karışan diğer araçta aynı aileden 3 kişi öldü. Olay sonrasında kazayı arkadaşı Kenan Doğru üstlendi ve medyada Emrah Serbes'in adı geçmedi. Emrah Serbes, 28 Eylül 2017 tarihinde sosyal medya hesabından kazayı kendisinin yaptığını ve tutuklanan arkadaşı Kenan Doğru'nun suçsuz olduğunu itiraf etti. İtirafın ardından Torbalı Adliyesi'ne ifade vermeye giden Emrah Serbes tutuklandı, Kenan Doğru serbest bırakıldı. Olay yeri tutanağına göre Emrah Serbes kusurluydu ve kazadan sonra 112'yi aramadıkları, sağlık kontrolünü kabul etmedikleri tespit edildi. Aracının arka koltuğunda veya aracın yanında içki şişesi bulunduğu iddia edildi. 12 Temmuz 2018'de yargılandığı davanın üçüncü duruşmasında 13 yıl 4 ay hapis cezasına mahkûm edildi. Olayda annesi, babası ve kardeşini kaybeden Ahmet Mert Özçelik, Emrah Serbes'ten 4,5 milyon liralık manevi tazminat talebiyle dava açmıştı. Serbes açık cezaevine geçtikten sonra Covid-19 salgını tedbirleri nedeniyle tahliye edilmişti. Caz rüzgârının karanlık masalları bu albümde
ÖYKÜ ÖZFIRAT Vokal ve piyano eğitmeni, şarkıcı, kompozitör ve söz yazarı Ceyda Özbaşarel, yılların birikimini albüme dönüştürdü. Things & Records etiketi ile yayınlanan Madtime Stories isimli 9 şarkılık albüm, 8 İngilizce, 1 Türkçe parçadan oluşuyor. Sözü ve müziği Özbaşarel’e ait olan albümün düzenlemelerinde Özbaşarel ile Adem Gülşen imzası var. Müzisyen ile albümünü konuştuk. ►Müzikle ilgilenmeye ne zaman ve nasıl başlamıştınız? Daha 5-6 yaşımdayken kendi kendime şarkılar uyduruyordum. Ortaokul ve lisede sınıftakilere şarkı söylerdim ama utandığım için yüzümü tahtaya dönüp söylediğimi hatırlıyorum. Çünkü o zamanlar okulda müzik grubu filan yoktu, en fazla koro vardı. Ayrıca okuldaki bütün müzik etkinliklerine katılıyordum. Çevre Mühendisliği okurken uzun süre farklı öğretmenlerden şan dersleri aldım. 2001 yılında da Güzel Snatlar Fakültesi Müzik Toplulukları Piyano bölümünü kazanarak ikinci üniversiteme girdim ve birincilikle mezun oldum. Daha sonra Sibel Köse ve Randy Esen’in caz workshoplarına katıldım. Sonra gerçek sesimi bulmamı sağlayan Randy ile uzunca bir süre çalıştım. ►İlk albüm çalışmanız Madtime Stories yayınlandı. Nasıl geçti albüm hazırlık dönemi sizin için? Şarkılar bir süredir kayıt edilmek üzere bekliyordu. Başak Yavuz ile birlikte yaptığımız “Bi şarkım var!” projesi, şarkı yazmamdaki en büyük motivasyonlardan biridir. O proje sayesinde şarkı söylemek ve piyano çalmak dışında müziğin farklı bir boyutunu, yaratıcılığı keşfetmiş oldum. Başka bir evrene geçmek gibi. Albümdeki tüm müzisyenler de dostlarım olunca kayıtlar çok keyifli geçti. ►Albümdeki şarkıların hikayeleri olduğunu söylüyorsunuz. Şarkılarınızı yazarken nelerden esinleniyorsunuz? Genellikle dünyada yaşanan beni rahatsız eden, üzen, bazen kendi kendimle yüzleşmeme sebep olan olaylardan ve bu olayların ruhumda bıraktığı izlerden esinleniyorum sanırım. STING’İN SÖZLERİ VE MÜZİĞİ NAKIŞ GİBİ İŞLİYOR ►Dünyadan ya da Türkiye’den en çok kimleri dinlemekten hoşlanıyorsunuz? Türkiye’de çoğunlukla caz müzisyenlerini dinliyorum. Randy Esen, Başak Yavuz, Elif Çağlar, Şirin Soysal, Aydın Esen, Alper Yılmaz, Şevket Akıncı gibi müzisyenler ve daha sayamadığım birçok isim var. Dünyada ise en çok sevdiğim sanatçı Sting; sözleri ve müziği nakış gibi işliyor. Randy Newman, Esperanza Spalding, Beady Belle gibi isimleri seviyorum. Branford Marsalis’in melodileri ise beni büyülüyor. Görmek yürek ister
Yakın gözlüğü yerine elini kullanan yaşlı bir ahbabımız vardı. İşaret parmağını başparmağına yaslayarak büzer ve ortasındaki delikten baktığında küçük yazıları okuyabilirdi. Zorda kaldığımda ben de bu jesti sık sık kullanıyorum, çok işe yarıyor. Tabii bu jestin bağlam dışı kullanılması oldukça sakıncalı. Gözünüzden uzaklaştırıp gayriihtiyari karşınızdaki kişiye yönelttiğinizde üzerine alınabilir. Biliyorsunuz, halk arasında büzük tabir edilen anüse gönderme yapan bu jest, kişileri aşağılamak için kullanılıyor. Ben yine de bu jeste büzük demeye devam edeceğim; büzük, “toparlanarak büzülmüş” demek. Büzüğün deliğini küçülttüğünüzde burnunuzun dibindeki ayrıntıları görebilirsiniz veya genişlettiğinizde yakındaki ayrıntılar kaybolurken uzaktaki şeyler görüş alanınıza girer. Ya da uzaktaki bir nesneye odaklanmak için, her iki elinizle yaptığınız aynı jesti dürbün gibi de kullanabilirsiniz. Ahbabımız bozulan görme duyusunu düzeltmek için elini kullanmayı akıl etmişti. Ellerin ne çok kullanımı var? Eller dokunuyor, duyumsuyor, üretiyor ve görebiliyor. İnsan, elleriyle kendini yaratmıştır; beyin kapasitesini arttırmış ve sonunda Homo sapiens’e evrilmiş. Ama hâlâ dünyaya büzükten bakmaya devam ediyor. O yüzden büzüğe iade-i itibar yapılmalı. *** Net görüş sağlamak için göz bebekleri de sürekli açılıp kapanıyor; tıpkı bedenimizin diğer kısımları, kılcal damarlar, mide, idrar yolu ve anüs gibi. Hepsinde sfinkter kası var, Türkçesi büzgen kas. Bu kas sayesinde göz bebekleri loş ortamda içeri girecek ışık miktarını çoğaltmak için açılırken, aşırı ışık durumda ise büzülüp içeri giren ışık miktarını azaltarak gözü fazla ışıktan koruyor. Dedim ya, dünyaya büzükten bakıyoruz. Başka seçeneğimiz var mı? Kameranın vizöründen baksanız da yine büzülüp açılan diyaframla karşılaşacaksınız. O yüzden büzük jestini tek bir bağlamın içine oturtarak anlamını çoraklaştırmanın âlemi yok. Şeyleri tek bir bağlam içine yerleştirerek anlamlarını tekleştirenlerin çorak dünyasında ‘ya/ya da’cı anlayış geçerli; bir şey ya budur ya da şu; aynı anda hem o hem bu olamaz. Oysa büzük jesti hem göze hem de büzülüp gevşeyen bedenin diğer kısımlarına işaret ediyor. Görme yeteneğini de asla gözlerle sınırlandıramazsınız, bedensel bir eylemdir. Görmek büzük ister; biliyorsunuz, argoda büzük, yürek, cesaret anlamına geliyor. *** Şeyleri bağlantıları içinde ve şeylerin, bağlantıları değiştikçe nasıl anlam değiştirdiklerini görebilmek ve gördüklerinizi dile getirebilmek gerçekten büzük ister. Diyelim ki ülkenin birinde bir diktatör var; ele geçirdiği yayın organlarında kendini halkını seven bir lider olarak pazarlatıyor. Gösterilen bağlam çok ikna edici; sanırsınız bu büyük lider sadece halkın yararına çalışıyor. Siz de buna inanıyorsunuz ve lidere ölümüne bağlanıyorsunuz. Fakat her nasılsa yerinizi değiştirip farklı bir açıdan baktığınızda yeni bağlantılar keşfediyorsunuz. Bağlam değişmiştir. Ve adamın hiç de anlattıkları gibi olmadığını, ortaya çıkan bağlantılarla anlamının radikal biçimde değiştiğini fark ettiniz. O da ne? Lider diye taptığınız, tüm totaliter rejimlerde zuhur eden ve sadece kendi çıkarını düşünen bildiğiniz narsist; bir diktatör. Bu bağlantıları görebilmek yürek ister. Çünkü gördüğünüz ân, o zamana kadar inşa ettiğiniz anlam dünyası çökecek ve altında kalacaksınız, zor bir durum. Anlam dünyasında yaşanacak bir deprem ile baş etmek kolay değil. Hâliyle, yeni bağlantıları görmezlikten geleceksiniz. *** Ve çoğu insan, varlığını oluşa sürükleyecek felaketlerden kaçınmak için görmemeyi tercih ediyor, bakıyor sadece. Görmek fark etmektir; farkı açığa çıkarmak ve dönüşmek. Görmek, zihinsel ve bedensel bir farkındalıktır; yeni bağlantılar keşfetmek: “Bir roman kahramanının kendi içinde, ayrımsız bir fon üzerinde, ortamı soyutlanarak açık diyaframla betimlenmesi ya da tersine, kapalı diyaframla, bağlı bulunduğu ve anlamını aldığı toplumsal-tarihsel bütüne yerleştirilmesi önemsiz birşey değildir” (Michel Tournier). Dış dünya ile ilişkilerimizi düzenleyen, büzülüp gevşedikçe bağlamı ve anlamı belirleyen büzük olmayınca, toplumsal-tarihsel bütün yitirilir. Büzüksüz insan, bağlamını ve anlamını yitirdikçe tebaalaşıyor. Büzük çok önemli; özgürlük de büzük istiyor. 262 tiyatro sanatçısından Boğaziçili öğrencilere destek: Bu kez onlar direniş sahnesinde
AKP'li Cumhurbaşkanı Recep Tayyip Erdoğan'ın kararıyla Melih Bulu'nun Boğaziçi Üniversitesi'ne rektör olarak atanmasının başlayan protestolara tiyatro sanatçılarından destek geldi. 262 tiyatro emekçisinin imzaladığı metinde, "Mücadele eden öğrencilerin ve akademisyenlerin yanındayız" denildi. Aralarında Genco Erkal, Rutkay Aziz, Füsun Demirel, Ezel Akay, Levent Üzümcü, Tilbe Saran ve Caner Cindoruk gibi isimlerin de olduğu tiyatro emekçileri tarafından yayınlanan "Kabul etmiyoruz, vazgeçmiyoruz" başlıklı destek bildirisi şöyle: "Biz aşağıda imzası olan tiyatrocular, Üniversitenin bilim, düşünce ve sanat üreterek topluma katkı sağlayacağına inanıyoruz. Boğaziçi Üniversitesi, sahip olduğu değerler ve demokrasi kültürü sayesinde ülkemizin kültürel ve bilimsel birikimine son derece değerli katkılar sunmuş bir kurumdur. Bu atmosfer sayesinde Boğaziçi Üniversitesi'nde birçok tiyatrocu, sinemacı, müzisyen ve edebiyatçı yetişmiştir. Bu süreçte öğrencilerin ve akademisyenlerin itirazlarının, başlattıkları eylemlerin en doğal hakları olduğunu düşünüyoruz. Öğrencilerin ve akademisyenlerin eylemlerinin polisiye yöntemlerle bastırılmaya çalışılması, üniversitenin kapısına kelepçe vurulması, öğrencilerin gece yarısı operasyonlarıyla derdest edilip tutuklanması ve sorumsuzca terörist ilan edilmesi, değerli akademisyenlerimizin itibarsızlaştırılmaya çalışılması, LGBTİ+'ların olmadık hakaretler ile aşağılanması kabul edilemez uygulamalardır. Mücadele eden öğrencilerin ve akademisyenlerin yanındayız. Bu kez onlar sahnede, direnişin sahnesinde ve biz onları alkışlıyoruz."  Hikâye, zamana meydan okuyor
Işıl Çalışkan Tiyatroya gönül vermekle yetinmeyip aynı zamanda farklı tekniklerle ülkemizde tiyatronun gelişmesine de olanak sağlayan bir isim Şule Ateş. 1996 yılından beri metinleri sahneye taşıyan Ateş, yönettiği gösterilerin yapımcılığını da üstleniyor. Gösteri sanatları alanında, çok sayıda etkinlik ve organizasyonun küratörlüğünü ve koordinatörlüğünü yaptı, yapıyor. Kasım 2017’de açtığı Cihangir Akademi’nin sanat yönetmenliğini yürüten Ateş, atölyeler organize ediyor ve ders veriyor. Aynı zamanda Pınar Göktaş’ın tek kişilik oyunu Öyle Şeyler Yalnızca Filmlerde Olur’un yönetmeni Ateş ile 7 Mart Pazar günü 21.oo’de, yeniperform.com’da gösterilecek oyunu ve diğer projelerini konuştuk. ► ‘Öyle Şeyler Yalnızca Filmlerde Olur’ oyunu ismiyle de hayatın gerçeklerine bir selam çakıyor. Cinsiyet ve toplumsal cinsiyet kimliğinin kabülünün sorgulayan oyunun hikâyesini sizden dinleyelim… Öyle Şeyler Yalnızca Filmlerde Olur’un metni, zaman zaman kurmaca ile destekleniyor olsa da oyuncu Pınar Göktaş’ın kişisel hikâyesine dayanıyor. 90’larda Samsun’da yaşayan, aşk filmlerindeki ‘mükemmel uyum’ fikriyle büyülenen ve ‘hayatının aşkını’ bulmaya karar veren meraklı ve girişken bir kız çocuğunun aşkı arayışını, cinselliği keşfedişini, kendi çocukluğu ve gençliği boyunca yaşadığı romantik ilişkiler üzerinden anlatıyor. Hikâye, doksanlı yılların sonu ve iki binli yılların başına yayılıyor ve seyirciyi dönemin romantik filmleri, vintage objeleri ve pop starı Tarkan’ın hit şarkıları arasında dolaştırıyor. Oyunu, Pınar’ın kişisel hikâyelerini sahne üzerinde çalışarak ve doğaçlayarak geliştirdik. Bu bir reji yöntemi aslında… Avrupa Tiyatrosu’nda ‘Devised Theatre’ olarak tanımlanıyor.  ÇEVRİMİÇİ OYUN DENEYİMİ HEYECANLI BİR KEŞİFTİ  ► Geçtiğimiz günlerde ZOOM üzerinden bir gösterim gerçekleştirdiniz. Bu deneyimi nasıl anlatırsınız? Online oynamak, heyecanlı bir keşif oldu bizim için. Hikâye Anlatıcılığı, seyirci ile kurduğu ilişkiyle şekillenir. Pınar zaman zaman seyirciyle karşılıklı muhabbet de ediyor sahnede. ZOOM’da da bunu yakalamak istedik fakat seyircinin büyük bölümü kamerasını açmadan izlemeyi tercih ediyor. ZOOM’un yapısı gereği mikrofonları da açamıyoruz. Yani seyirci ile yoğun bir spontane etkileşim fikrini unutmamız gerekti. Onun yerine, ZOOM’a cep telefonundan bağlanarak, hareketli kamera kullanımı ile oyuna farklı bir devinim kazandırdık. Rejiyi, ev mekânına ve telefon kamerasına uyarlamış oldum. Tiyatroyla film arasında yeni bir ara tat yakaladığımızı düşünüyorum. Oyuna yakıştı. Pınar’ın kendi hikâyesini anlatarak seyirciyi kendi evinde dolaştırıyor olması, doğal oyunculuğuyla birleşince, farklı bir samimiyet çıktı ortaya. Reality Show gerçekliğine benzer bir deneyim denebilir belki. 7 Mart’taki oyunumuzda, ZOOM’un arka fon, chat gibi bazı özelliklerini de kullanacağız. ZOOM ve benzeri uygulamaların alt yapısı ve tasarımı, gösteri sanatlarının ihtiyaçları doğrultusunda geliştikçe, çevrimiçi gösterimler git gide daha da keyifli olacak.  ► Tiyatronun doğası gereği çevrimiçi gösterime uygun olmadığı konusundaki eleştirilere ne dersiniz? Bugün artık gösteri sanatlarında, ‘dijital dramaturji’den söz ediliyor. Dramatik eylemin merkezinde, artık seyirci değil, ‘katılımcı’ yer alıyor ve seyircinin, ‘oyun kurucu’ olarak, bizzat katıldığı etkileşimli performanslar tasarlanıyor. Whatsapp’ta geçen performanslar üretiliyor, podcast için tasarlanan dramatik hikâyelerin daha sonra dizisi çekiliyor. Gerçek mekân ile dijital mekânın, gerçek karakterlerle sanal karakterlerin performans içinde birlikte var olduğu ‘hibrid’ performanslar yaratılıyor. Dünya ile birlikte gösteri sanatları da hızla değişiyor. Değişmeyen şey ise ‘hikâye’. Bütün dramatik sanatların merkezinde yer alan hikâye… Yöntem, form, yaklaşım, malzeme sürekli değişiyor ama insanın ‘hikâye’ ile kurduğu bağ değişmiyor. Buna tutunabilir ve hikâye anlatmanın yeni yollarını araştırabiliriz.  ► Hibrit performans projesi üzerine çalıştığınızı biliyoruz. Ülkemizde pek bilinen bir yöntem değil bu. İzleyici alışılagelmişin dışında ne izleyecek? Fiziksel mekânlarla, dijital ortamları birlikte kullanan, seyircinin bir oyun(game) kurgusu içinde oyuna katıldığı, sosyal medya uygulamaları, yotube videoları gibi birçok farklı kanalda, seyirci/kullanıcıların katkısıyla gelişen bir performans üzerine çalışmak istiyorum. Bir ekiple bu süreci araştırmak istiyorum. Henüz proje aşamasında bir fikir bu… Gerekli desteği bulabilirsem bu bahar başlayacağım.  TİYATROCULARIN HAK KAYBINA DİKKAT ÇEKTİM  ► Altı farklı oyuncunun karantina sürecini anlatan “Karantina2020 Video Performans Serisi” isimli bir proje yönettiniz. Oldukça ilgi çekici olan arşivlik proje ile ne amaçladığınız konusunda bizi aydınlatır mısınız? Benim için, öncelikle ‘dijital dramaturgi’ üzerine bir araştırma ve keşif süreciydi bu proje. Aynı zamanda, tiyatro alanı çalışanlarının, karantina kısıtlamaları nedeniyle uğradığı hak kaybına dikkat çekmeyi hedefleyen sosyal bir projeydi. Çeşitli dijital montaj programlarını kullanarak, oyuncuların karantina dönemlerini anlatan, 6 kısa hikâyeyi, yine oyuncularla birlikte tasarladım ve çektim. Cihangir Akademi Youtube kanalından izlenebilir. Prova, çekim ve montaj sürecini çevrimiçi olarak yürüttüm. Çekimleri oyuncular kendi cep telefonlarıyla yaptılar. Hepimiz için, son derece eğitici bir süreç oldu. Bu projede edindiğim tecrübe, Öyle Şeyler Yalnızca Filmlerde Olur’un çevrimiçi uyarlaması sırasında çok işime yaradı.  ► 2016 yılından beri “Cihangir Akademi”nin sanat danışmanlığını yürütüyorsunuz. O cephede işler nasıl gidiyor? Cihangir Akademi sanat yönetmeni olarak, 2017 yılından beri atölyeden çok eğitim ve tasarımı birleştirdiğim laboratuvar çalışmaları organize etmeyi tercih ediyorum. ‘Performans Tasarım Akademisi’; ‘Hikâye Anlatıcılığı Üzerine Eğitim, Üretim ve Gösterim’, ‘Stanislavski’den Günümüze Oyunculuk Yöntemleri’ başlıklı eğitim programları yaptım. Bunların hepsi master düzeyinde çok özel bir içeriğe sahip eğitim programları aslında fakat bir buçuk iki yıla yayılması gereken bu programları ben, ne yazık ki iki, üç aya sıkıştırmak zorunda kalıyorum, yine maliyet sorunları nedeniyle. Pandemi nedeniyle de bu eğitimlere ara vermek zorunda kaldık. Solo Performans Tasarımı üzerine, tek kişilik atölyeler yapıyorum şu sıra. Özgürlük diye diye…
Paris’te bir sonbahar günüydü. Cenaze töreninde, binler, ömrünü sözcüklere adamış bir yazarın ardından gür sesle haykırıyordu: “Germinal!” Germinal, tohum anlamına da geliyor, farklı coğrafyalarda bambaşka direniş öykülerine başlangıç yapma düşüncesini kapsıyordu. Zola, ardında maden işçilerinin özgürlük savaşımını, sermayeyle çatışmasını anlatan bir başyapıt bırakmıştı. Roman kişisi Etienne, yeni geldiği bölgede bir kadının ölmesi üzerine maden ocağına inmiş, öfkesiyle ve eşitsizliklere karşı sesini yükseltmesiyle tanınmıştı. Kısa zamanda yardım sandığı kurmuş, bir grevin hazırlık sürecine girmişti: “Tanrı biliyor ya, kimseden bir alıp veremediğim yok! Ama bunca haksızlığa dayanamıyorum!” diyordu. İşler bir noktadan sonra çatallaşacak, grev bastırılacak, Etienne de valizini toplamak zorunda kalacaktı. Ama arkasında umudu bırakacaktı. Birgün yeniden sesin yükseleceğine dair bir tohum… Aslında bize sözcüklerin sunduğu özgürlük düşüncesinin ardında bir hayal vardır. Sanatçı âdeta bu bitmeyen savaşımın sarmalında, zihinsel üretiminin içinde çırpınmaya başlamıştır. Hele şimdiki gibi her şey çikolata ve şeker paketlerinden çıkan albenili bir reklam yüzüyse “özgürlük” ya da “ifade özgürlüğü” kavramı da bir ambalaja dönüşüverir. Çünkü günümüzde, Galeano’dan ödünç alarak söylersem, “Evlilik sözleşmesi aşktan, cenaze ölümden, elbise bedenden, ayin tanrıdan daha önemli,”dir. EVRENSEL YALAN SİSTEMİ Böylesine çılgın bir dönemin ortasında alçaklığın resminin yapılmasını meşru kılan bir yönelim vardır. Çok çalan ödüllendirilir, özgürlük, paranın diliyle ancak mümkün olur, söz sahteciliğin ta kendisine dönüşür. Mesela “sansür yok” demek aslında sansürü onaylama aracıdır. Bir yazarın ifade özgürlüğüne, bir bankerin spekülasyon değerleri üzerinden bakma kolaycılığına rahatlıkla düşülebilir. Çünkü evrensel bir yalan sistemi kurulmuştur. Kimi zaman bazı yazarlar da bu tuzağa düşerler. Sonra da “günün gerçeği” diyerek çıkmaya çalışırlar işin içinden. Her şeyi, güne, tarihe, çağa bağladık mı oh ne rahat deyip uzanıverirler kuş tüyü yatağa. Shakespeare’nin “Antonius ve Kleopatra” adlı eserinde, Antonius’un trajik hatası Kleopatra’ya tutulması değil, onun uğruna ülkesini parçalamaktan çekinmemesidir. SON TOKATI GENELDE TARİH BABA ATAR Hitler iktidardayken onu savunanlar da “günün gerçeği” diyorlar, yüzyıla adını kazıyan faşist lider ortadan kaybolduktan sonra da gaz odalarına gönderilen binlerce insanı duymadıklarından dem vuruyorlardı. Son tokatı genellikle tarih baba atar. O şamar da, “Dersini almış ediyor ezber” türküsüyle açıklanamaz. “Keklendik” demek bir sonraki adım için çözüm sunmaz. 16’ncı yy Avrupa’sında insanlık kavramını soylu kişilerin tekelinde tutmak isteyenler, satın alamadıkları sanatçı ve düşün adamlarını yadsıyıveriyordu. Sanatçı ve toplum arasındaki doğal ilişkiyi koparmak için her düzenin aradığı bir yöntem var. Bu kimi zaman seçilmiş “düşün adamları”yla da olabilir. Aparat olarak kullanılmak zeka yoksunluğuyla açıklanamaz. Her defasında, bu tuzağa bakalım kimler düşecek diye çetele tutmak insan ömrünü yer bitirir. Bıktırır, yaşamdan bezdirir. Anlayacağınız özgürlük düşüncesinin bir jelatinin içine konduğu ortamda tek güvencemiz yine Zola’nın bize bıraktığı mirastır. Bir tohumdur. Yeniden toprağa tutunup filiz bulmayı bekleyeceğimiz… Müzisyen Bunny Wailer 73 yaşında yaşamını yitirdi
Reggae müziğin en ikonik figürlerinden biri olan ve Bob Marley ile birlikte Wailers’ı kuran Bunny Wailer, 73 yaşında yaşamını yitirdi. Bob Marley ve Peter Tosh ile birlikte Wailers’ı kurarak Jamaika’nın en efsanevi gruplarından birini kuran ve adını bütün dünyaya duyuran Wailer’ın kalp krizi geçirdiği belirtildi. Jamaika Başbakanı Andrew Holness, “Jamaika ve reggae için büyük bir kayıp. Jamaika müzik dünyasının saygı duyulan isimlerinden biriydi” dedi. Gerçek adı Neville O’Riley Livingston olan fakat Bunnt Wailer olarak tanınan ünlü müzisyen Kingston’daki yoksul bir bölgede dünyaya gelmiş ve kendini müziğe adamıştı. GRAMMY ÖDÜLLÜ MÜZİSYEN Grammy ödüllü müzik yazarı ve perküsyonist, 1963 yılında Marley ve Tosh ile tanışarak grubu kurmuştu. Grup daha sonra yapımcı Chris Blackwell’in plak şirketi Island Records ile anlaşmış ve beşinci albümleri Catch a Fire ile uluslararası şöhrete kavuşmuştu. Reggae müziğin bütün dünyada tanınmasına önayak olan Wailers’ın ska ve rocksteady türlerinde birçok şarkısı bulunmaktadır. Bunlar arasında öne çıkanlar arasında Simmer Down, Lonesome Feeling ve Thank You Lord dikkat çekmektedir. BOB MARLEY’DEN AYRILMIŞTI Tosh ve Livingston daha sonra gruptan ayrılmış ve Bob Marley müzik kariyerine yeni müzisyenlerle “Bob Marley and the Wailers” olarak devam etmişti. Solo kariyerinde Cool Runnings ve Bald Head Jesus gibi şarkılarıyla dikkat çeken Wailer, 13 çocuğun da babası. Yaşamının son günlerinde birçok kez kalp krizi geçiren Wailer’ın Aralık ayından beri hastanede olduğu belirtildi. Ufak Tefek Cinayetler'e izinsiz tablo kullanma cezası
DasDas Online bu ay da dopdolu
Kültür Sanat Servisi DasDas’ın oyunları Mart ayında da DasDas Online üzerinden seyircilerle buluşmaya devam ediyor. Franz Kafka’nın Dava’sından Dostoyevski’nin Timsah’ına dünya edebiyatından çeşitli seçkilerin de yer aldığı program, 7’den 70’e sanatseverleri bekliyor. DasDas’ın mart programı şöyle:  ♦ 12 Mart Cuma 21.15: Joseph K. / Franz Kafka’nın Dava’sı, Didem Balçın, Mert Fırat, Onur Dilber ve Özgün Aydın’ın oyunculuğuyla sahneye taşınıyor.  ♦ 14 Mart Pazar 13.00: Uyku Nereye Kaçar? / Alper Baytekin’in yönettiği Pelinsu Ekşioğlu ve Berçem Açığ’ın oynadığı oyunda minik tiyatroseverler, Pelinsu ve Berçem’in kaçan uykularının peşine düşüyor.  ♦ 19 Mart Cuma 21.15: Güle Güle Diva! / Firuze Engin’in yazıp yönettiği Selen Uçer’in tek kişilik oyunu, inzivaya çekilen bir divanın yıllar sonra vereceği ilk konserin kalplere dokunan hikâyesini konu alıyor.  ♦ 20 Mart Cumartesi 21.15: Timsah / Mert Fırat ile Volkan Yosunlu’nun yönettiği oyunda Alper Baytekin, Berkay Tulumbacı, Naz Çağla Irmak ve Özgün Aydın rol aldığı oyun Dostoyevski’nin aynı adlı öyküsünden esinle kaleme alındı. Oyun, gösteri toplumunun sistemle el sıkışmayı seçen aktörleriyle, bir timsahın karnından hesaplaşıyor.  ♦ 21 Mart Pazar 13.00: Astro Ay’a Tırmanıyor / Alper Baytekin’in tasarlayıp yönettiği, Bağış Angigün ve Merve Tokgöz’ün oynadığı oyun, en büyük hayali astronot olup uzaya gitmek olan Bağış’ın dostu Astro’yla beraber çıktıkları heyecanlı serüveni konu alıyor.  ♦ 26 Mart Cuma akşamı 21.15: Westend / Batının Sonu / Evren Bingöl, Gün Koper, Mert Fırat, Naz Çağla Irmak, Pervin Bağdat ve Tülin Özen’in rol aldığı oyun ile seyirciler, Eduard ve Charlotte çiftinin eski arkadaşlarını ve komşularını ağırladıkları geceye konuk olacak. Gecenin sonunda, ortaya dökülen sırlar ve konuşulan konularla karakterlerin yaşadıkları beklenmeyen dönüşümler, bütün ön yargıları alt üst edecek. Ait hissettiğim yerde olacağım
Işıl Çalışkan “Değmesin Ellerimiz”, “Buzdan Şato”, “Pembe Mezarlık” gibi şarkılarıyla 2000’li yılların başlarına damga vuran Model grubunun vokalisti Fatma Turgut, solo kariyerinin 5’inci yılında. Alternatif rock müziğin önemli temsilcilerinden Turgut, 5 Mart Cuma 22.00’de +1 FEST’te sahne alacak. Konserin sürprizi ise Turgut’un sözü ve müziği kendisine ait olan single çalışmasını ilk kez söyleyecek olması. Dinleyiciyle buluşmayı çok özlediğini ifade eden müzisyen, konsersiz geçen bir yılın kendisi için çok zor olduğunu belirtiyor.  Öte yandan pandemi sürecinde müzisyenlere yapılan desteğin çok az ve yetersiz olduğunu söyleyen Turgut, “Üzüldüğünüzde, sevindiğinizde, âşık olduğunuzda, yalnızken yanınızda olan biziz. En mutlu anlarınızda da biz varız. Bu hızlıca unutuldu bence” diye konuşuyor.  Turgut ile müzik serüvenini konuştuk. ► Müziksiz geçen bu bir yıl sizin için nasıldı? Müziksiz geçen bir yıl benim için çok zor olurdu. O yüzden sürekli müziğin içinde, müzikle kalmaya çalıştım. Ama derseniz ki, “Konsersizlik nasıldı?”, cevabım ‘Bittim’ olur. Gerçek anlamıyla çok kötü ve mutsuz hissettirdi. Sahnede olamamak, dinleyiciyle bir ağızdan şarkılar söyleyememek… İşte en kötüsü buydu sanıyorum. Çünkü en iyi, en mutlu, en güçlü hissettiğim yer sahne. Dolayısıyla ayrı kalınca çok mutsuz oldum.  ► Geleceğe dair bir öngörünüz var mı? Salgın bittiğinde müzikte bir dönüşüm olacak mı sizce? Müziksiz bir hayat mümkün değil. İnsanları birleştiren, bir arada tutan yegâne şeylerden biridir müzik. İnsanlar birlikte olmayı, konserlere gitmeyi, eğlenmeyi özlediler. Salgın biter bitmez eski halimize döneceğiz bence. Konserlerde kavuşmaya devam edeceğiz. Seyirciyle birbirimizi çok özledik.  Müzikte çok büyük bir dönüşüm olacağını düşünmüyorum. Müzik her zaman kendini yeniler. Akımlar oluşur. İyi ve kaliteli olan her zaman kalıcıdır.  ŞARKI SÖYLEYEBİLMEK EN BÜYÜK HEDİYE  ► Solo kariyer tecrübeniz nasıl gidiyor? Solo kariyer tecrübem oldukça güzel, öğretici ve iyi gidiyor. Üretmek beni en çok mutlu eden şeylerden biri. Ve paylaşmak tabii ki. Bu yeni yıl ile birlikte solo kariyerimin 5’inci yılına girdim. Zorlukları oldu ama hepsini ders notu olarak alıp cebime koydum. Müzik yapabilmek, şarkı söyleyebilmek bana verilen en güzel hediye.  ► Model grubu ile bir döneme damga vurmuştunuz. Grup kültürü size ne öğretti? Grup müziği elbette bana çok şey öğretti. 4-5 kişinin bir araya gelip tek bir iş çıkarmaya çalıştığınızı düşünün. Aynı paydada buluşmak gerek. Bu da sabır, emek, saygı, sevgi, özveri demek. Grup müziğinin çalışma disiplini biraz farklıydı. Hem çok güzeldi hem de güzel olduğu kadar zordu. İyi bir kimya yakalayıp güzel işler başardığımızı düşünüyorum. Ömrü kısaydı ama verimliydi bence.  ROCK MÜZİK ÖLMEDİ VE ÖLMEYECEK  ► Rock müzik öldü diyenlere cevabınız ne olur? Tek cevabım şu ki, rock müzik hiçbir zaman ölmedi ve ölmeyecek. Kendini yenileyecek ve hep var olacak. Rock müzik derdi olan ve bunu yıllarca mükemmel örnekler vererek, kendini çok net ifade etmiş bir müzik türü.  ► +1 FEST’te sahne alacaksınız. Seyirciyle buluşmak heyecan verici olsa gerek. Ama eskisine göre bir farkla. Seyircisiz bir konser olacak bu. Neler hissediyorsunuz? Tüm kalbimle söylüyorum ki, çok heyecanlıyım. Sahneye çıkarken, o an kuliste yanımda olsanız ne demek istediğimi çok iyi anlarsınız aslında. Kendi gözlerinizle görürsünüz halimi (Gülüyor).  Seyirciyi görmesem de ellerinde telefonla ya da önlerinde bilgisayarlarıyla orada olacaklarını biliyorum. Ben yine onların gözlerinin içine bakarak söyleyeceğim. Çok heyecanlıyım!  O günün bir de şöyle de bir önemi var benim için: Söz ve müziği bana ait olan single’ım aynı gün yayınlanmış olacak. Ve o akşam ilk defa canlı olarak çalacağız. Bu da heyecanımı beşe katlıyor.  ► Güzel bir haber bu. Nasıl bir şarkı olacak? Yeni single’ın söz ve müziği bana ait. Prodüktörlüğünü de ben, Can Baydar ve Cem Şahin olmak üzere üç kişi yaptık. Benim için ilklerden oluşan bir proje. Her şey kendime ait aslında. Çok mutluluk verici.  Yaşadığım bir aşkı anlatmaya çalıştım dilim döndüğünce. Orta tempo bir şarkı. Başka da bir şey söylemek istemiyorum. Şarkıyı mırıldanıyorum şu an.  ► +1 FEST’te dinleyiciyi nasıl bir konser bekliyor? Dinleyiciyi mükemmel bir konser ve performans bekliyor. En mutlu olduğumuz yerde, kendimizi en ait hissettiğimiz yerde olacağız. Ve çok özlemişken nasıl çalacağımı siz düşünün…  ► Önümüzdeki sürece dair planlarınız neler? Üretmeye devam edeceğim. Hep söylerim; nefesim yettiğince şarkı söyleyeceğim ben. Çalışmalarım; şarkılarım, yalnızlığım, mutluluğum, hüznüm, sevincim... Hepsini paylaşmaya devam edeceğim. *** Yapılan destek için geç oldu ► Pandemi müzisyen ve müzik emekçileri için oldukça zor geçti. Yazık ki birçok müzisyen yaşamına son veriyor. Müzisyenler için yapılan desteği yeterli buluyor musunuz? Nasıl olmalıydı? Hayatına son veren kişilerden biri, müzik emekçisi bir arkadaşımdı. Uzun bir süre prodüksiyon amirliğimi yaptı. Bir diğeri, tanımıyor olsam da yine müzikle ilgilenen, dolayısıyla aslında arkadaşım olan bir müzik emekçisi… İkisinin de toprağı bol olsun.  O kadar üzdü ve yaraladı ki bu beni, tarifi inanın imkânsız. Çok zor…  Size de yeterince değer verilmediğini düşündürmüyor mu? Kıymetsiz hissetmiş demek ki bu insanlar. Önemsiz hissetmiş. Hâlbuki insanların hayatında o ya da bu şekilde en çok yer kaplayan insanlar biz sanatçılarız. Üzüldüğünüzde, sevindiğinizde, âşık olduğunuzda, yalnızken yanınızda olan biziz. En mutlu anlarınızda da biz varız. Bu hızlıca unutuldu bence. Yapılan destek hem az hem de geç oldu kanımca. Geçici...
Pandeminin başlangıcından bu yana, Zoom, Skype, Discord ve daha pek çok dijital iletişim aracı, çoğu kişinin hayatının ayrılmaz bir parçasına dönüştü. Dijital araçlarla bu yoğun etkileşimin so-nuçlarını anlamak için artık epeyce bir psikolojik araştırma yapılıyor, ama henüz tam olarak etki-sinin anlaşıldığını sanmıyorum. Bu etkileşimde sorunun bir başka boyutu ise etten kemikten ve hassas fiziksel organlardan oluşan gerçek insanların beyinlerindeki alıcılarla dijital verici sistem-lerinin aynı standartlara göre biçimlendirilmemiş olması. Yaşanılan her şey, insan beyninde kazılı olarak kalıyor, bu yüzden dijital araçlardaki gibi RAM’i yükseltilemeyen beyinde zihinsel görev-lere ayrılan dikkat azalmaya, zihinsel karmaşaya ve yorgunluğa neden oluyor. Sözsüz iletişimin imkânlarından da faydalanamayınca otomatik olarak kaygı seviyemiz artabiliyor ve üzerimizde bir performans baskısı hissedebiliyoruz. Bu yüzden kahve tüketimi daha da artıyor ya da çeşitli ilaçlardan faydalanma... *** Sevişmeye hazır olmak için de, dikkatini bir işe verebilmek ya da anlamsızlık duygularıyla baş edebilmek için de ilaca duyulan ihtiyaç, dayatılan hız ve sınırsızlık durumuna geçici olarak adapte olunmasına hizmet ediyor, ama geçici... Bu geçici hızlanmanın bir bedeli oluyor sonrasında. Diji-tal hızlanmayı kendimize uyumlu hale getirmeye çalışmak yerine, vücudumuzu ve zihnimizi bu hıza adapte etmeye çalışmak, ani öfke patlamalarına, panik atak ya da depresyon gibi rahatsızlık-lara zemin hazırlıyor. *** Bütünüyle dijital teknolojiyi lanetlemek ya da yaşanan sorunu/sorunları felaketleştirmek yerine, kültürün ticarileşmesine karşı, zayıflayan toplumsal dayanışmayı yeniden inşa etmeye yönelik politika üretimine katkıda bulunmak, gittikçe daha büyük bir ihtiyaç haline geldi. Normalde reka-bet bile bir kaygıya neden olurken, günümüzde sinsice ve eşitsiz bir biçimde dayatılan rekabetin psikolojik etkilerini daha bir görünürleştirip normalleştirilen bütün bu sorunlar hakkında farkında-lıklar yaratılabilir. Pandemiyle birlikte, zaten ağırlaşan toplumsal ve bireysel sorunlar, çok daha karmaşık bir hale gelse de insana duyduğumuz güvenden vazgeçemeyiz. Bu hız yanılsaması ve sistemin dijital teknolojiyle vaat ettiği her şey, hayal kırıklıkları biriktiriyor sürekli. Yeniden, etten ve kemikten, ilişkisel ve şiirsel varlıklar olduğumuzu hatırladığımızda, başka bir süreç baş-lıyor olacak. Tek tek bireyler olarak, kendimizle ilişkimizi, bütün bu dayatılan yanılsamalardan arındırıp içsel ve dışsal akışa bırakabilirsek... Diğer pek çok şey gibi, bu yanılsamalar da gelip geçici... Unutulan ancak yaşanmaya devam eden bir hikaye: Düzlükotu kitabı raflarda
Kitapseverlerle buluşan ve Emek Servi ve Burak Candan’ın ortak kaleme aldığı Düzlükotu, geçmişle gelecek arasında farklı bir bütünlük sunuyor. Eser, okurlara zamanın ve hayatın değişmez bilinmeyenlerini, kendi hikayelerinde keşfetmeleri için işaretler bırakıyor. Kurgusal bir fikir ustasının sözleriyle renklenen kitap dört bölümden oluşuyor. Birinci bölümde kitap karakterleri Düzlükotu ve Oysukayı’nın hikayelerinden bahsedilirken, ikinci ve üçüncü bölüm denemelerden oluşuyor. Son kısımda yer alan hikayede ise okurları, içerisinde kaybolacakları bir döngü bekliyor. Yazar Emek Servi, kitaplarıyla ilgili, "Ağaçlardan kuşlara, yollardan içimize varan sevinçlere ve üzüntülere, hepsi birbirine ve bize ait. En mahzun hallerimiz yakın bir sevinci de içinde taşır. Her şey dengede olsa dahi bazen bunu unutmak da oyunun bir parçasıdır. Ufak bir sarsıntıda sağa sola çarpar ve zorlu soruların içine düşeriz. Bu kitabı hepimizin hikayelerine dokunan bir andaç olması umuduyla yazdık. En zorlu sorularımızın dahi geçmişte sorulanlardan pek farklı olmadığını anlattığımız kitapta, kendinizi zamanın ve hayatın hiç değişmeyen köşe taşlarında bulabilirsiniz" sözlerini dile getirdi.  John Milton’un Yitirilen Cennet’i raflara çıkıyor
Shakespeare’in ardından İngiliz edebiyatının üzerinde en çok konuşulan, tartışma yürütülen isimlerinden John Milton’un Yitirilen Cennet’i yarın raflardaki yerini alacak. Yitirilen Cennet, Tanrı’ya isyan ederek onunla savaşa tutuşan, sonradan Şeytan adını alacak başmelek Lucifer ve onun isyanına katılmış olan meleklerin atıldığı Cehennem Çukuru'nda başlayan bir anlatı. Yitirilen Cennet’in, asırlar içinde çok sayıda edebiyat, sanat ve popüler kültür ürünü üzerinde etkisi oldu. Gustave Doré, William Blake gibi isimler Kayıp Cennet’in izleklerini resme döktüler. Percy Bysshe Shelley, lirik dramı Zincirlerinden Kurtulmuş Prometheus’un (Prometheus Unbound) önsözünde, karakteri Prometheus’u oluştururken Milton’ın Şeytan’ından esinlendiğini belirtti. Mary Shelley’nin Frankenstein romanı Yitirilen Cennet’e yoğun değinmeler içerdi. Joseph Haydn’ın Yaratılış (Die Schöpfung) oratoryosunun librettosunda temel kaynaklardan biri Yitirilen Cennet’ti. 1970’lerin sonunda Polonyalı besteci Krzysztof Penderecki bu eser üzerine kurulu bir opera besteledi. Dünya edebiyatının en önemli eserlerinden 512 sayfalık “Yitirilen Cennet”, Yiğit Yavuz’un çevirisi ve İthaki Yayınları etiketiyle satışa çıkacak. Eski İngiltere başbakanı Churchill'in 1943 yılında yaptığı tablo 7 milyon sterline satıldı
Angelina Jolie’e ait olan ve İkinci Dünya Savaşı sırasında eski İngiltere başbakanı Churchill tarafından çizilen “Koutoubia Camii Kulesi tablosu”, anonim bir alıcıya satıldı. Dünyaca ünlü eserleri satışa çıkaran ünlü müzayede evi olan Christie’s’in sözcüsü, tabloyu "Churchill'in en önemli eseri" olarak nitelendirdi. Sözcü, "Ayrıcalıklı eserleri dışında, savaş sırasında yaptığı tek resim Koutoubia Camii Kulesi'dir" dedi. Hevesli bir sanatçı olduğu belirtilen Churchill'in, Fas kentinden ilham aldığı ve 1943'teki Kazablanka Konferansı ardından Koutoubia Camii'nin Kule adlı tabloyu çizdiği biliniyor. Çalışma, 2011'de New Orleans'ta satışa çıktığında ABD’li Hollywood yıldızı Angelina Jolie'nin eline geçti. BEKLENENİN ÇOK ÜZERİNDE BİR FİYATA SATILDI Pazartesi günü satışa çıkarılan eser, beklenenin çok üzerinde bir değer biçilerek 7 milyon sterline satıldı. Christie’s, komisyonlu satış rakamının 8,2 milyon sterlin üzerinde olduğunu söyledi. Churchill siyasete girmeden önce bir ordu subayıydı ve nispeten geç 40 yaşında resim yapmaya başladı. Fas'ın çoğunun Fransız himayesi altında olduğu 1930'larda Churchill’in, Marakeş'in yarı saydam ışığına tutkulu duyduğu biliniyor. Resim, camii minaresinin yanı sıra eski şehir surlarının arkasındaki, dağlar ve önündeki minik renkli figürleri tasvir ediyor. Kaynak: BBC Bırak dokunsun tenine rüzgâr
Nagehan Kara - nagehan.karra@gmail.com Uluslararası performans sanatı platformu Performistanbul sanatçısı Ekin Bernay, sanatçı Bruce Nauman’a atıfta bulunan Resilient Responses projesi kapsamında gerçekleştirdiği performans ve atölye çalışması ile Londra’daki Tate Modern’de. Bernay, projede performans, dans ve müzik alanında çalışan sanatçılar Thomas Heyes, Rowdy SS ve özel konuk Rebecca Bellantoni ile birlikte yer alıyor.  Yeni bir kapı açtı  Performanslar, Covid-19 önlemleri nedeniyle kapalı olan Tate tanklarında gerçekleştirildi. Daha önce elektrik santrali olarak hizmet veren binanın yakıt deposu olarak kullanılan tanklar, binanın modern sanat müzesine dönüştürülmesinin ardından canlı sanat etkinliklerine, performans, yerleştirme ve film gösterimlerine ev sahipliği yapan kalıcı bir sanat galerisi işlevi kazanmıştı. Pandemi önlemleri nedeniyle yer altındaki sessizliğine geri dönen, izleyiciden yoksun kalan tanklarda gerçekleştirilen proje süresince sanatçılar “kimlik, izolasyon, yabancılaşma ve insan direnci” kavramları üzerine düşünme ve üretme fırsatı buldu. Performanslar pandemi sürecinin zorunlu sonucu olarak hayatımıza giren izole olma, kendimize, bedenimize, birbirimize yabancılaşma halini, insanın direnme olanaklarını, potansiyelini, direnç ve dayanıklılığını yeniden düşünmek için bir kapı aralıyor. Bernay, performansında, sanki tek bir dalga hareketinin yayılımı ile hepimizin hayatlarının gerçeği haline gelen izolasyon sürecinde ne yapabileceğimiz, bu sürece nasıl bir cevap üretebileceğimizi araştırdığını belirtiyor. Savaşmak yerine adapte olmayı, bu gerçekle birlikte hareket etmeyi, dalgayla akmayı öneren Bernay, Nauman’ın tekrarlarına, dil oyunlarına da referansla sürekli devam eden, değişen dönüşen bir hareket haline, birlikte oluşa çağırıyor. Rüzgâra direnmek yerine onun dokunuşunu hissetmek, belki teslim olmak, birlikte dans etmek, beden-zihninle bütün oluş haliyle anda olmanın, yaşamanın en iyi cevap olduğunu hissettiriyor.  Derin bir nefes çek  Aynı zamanda dans ve hareket psikoterapisti olan sanatçı, proje kapsamında hareketi, direnci, nefesi, bedeni, dokunmayı, zamanı, yavaşlamayı keşfetmeye teşvik eden, iyileştirici meditatif bir atölye de gerçekleştirdi. Tıpkı Nauman gibi bedenini sanatının medyumu olarak kullanan Bernay, performans ve atölye çalışmasında insanın doğayla birlikte hareket etme ve iyileşme yönetmelerini arıyor. İzolasyon sürecine farklı cevaplar üretme ilhamı veriyor ve izleyiciye şöyle sesleniyor:  “İşte buradasın. Hoş geldin. Bırak dokunsun tenine rüzgâr. Değsin yüzüne, gezinsin bedeninde usul usul. Ya da hoyratça çarpsın. Sürüklesin seni güvenli alanından, bir bilinmezliğe. Derin bir nefes çek içine. Hisset. İçeriyi, dışarıyı. Nefesi, doğayı, bedeni, kendini, yaşamı. Sen de hareket etmeye başla. Akışa geç onunla. Yaşa. Derin bir nefes daha çek içine. Dokun yüzüne. Hisset. Sen gerçeksin. Ben gerçeğim…”  4 Mart’a kadar erişime açık olacak performans videosunu ve atölye çalışmasını Tate’in web sitesinden ve Youtube kanalından izleyebilirsiniz. Altın kaplama küre
Bir telaş 78. Altın Küre yarışmasının ödül haberlerini yetiştiren İngilizce gazetelerdeki yazılar, genelde bu yarısı çevrimiçi yarısı da sözde canlı yarışmayı tatsız buldukları yorumunda birleşiyor. Beverly Hills’deki Beverly Hilton Oteli’nde diğer yıllara kıyasla az sayıda yıldız katılımcı vardı. Sunuculardan Tina Fey New York’ta, Amy Poehler ise Los Angeles’ta görev yaptı. Pek çok ödül sahibi törene evinden (Jodie Foster pijamayla!) katılırken, Nicole Kidman ödülünü eşi Keith Urban ve kızları Sunday Rose ve Faith Margaret ile birlikte aldı. Oysa geçen sonbahardaki Emmy ödül töreni, özeni, ciddiyeti ve teknik üstünlüğüyle çok beğenilmişti. Altın Küre’nin ardından ise, pandemi günlerinde neden ödül töreni yapıldığını soranlar da oldu, çift ödüllü Sacha Baron Cohen gibi Hollywood Yabancı Basın Birliği ile kafa bulanlar da… ELEŞTİRİLER ARAŞTIRMA DÜZEYİNE YÜKSELDİ Birlik, adından da anlaşılacağı gibi, Hollywood’daki yabancı gazetecilerden oluşuyor. Ancak, “Oscar’ların içkili, daha gürültülü ve eğlenceli olanı” Altın Küre’nin düzenleyicilerine yönelik eleştiriler bu yıl dedikodu düzeyinden araştırma düzeyine yükseldi. Los Angeles Times, üye sayısı çoğalmasın diye katılma tekliflerinin geri çevrilmesinden tutun da (La Monde muhabiri üç kere reddedilmiş), fazlasıyla yaşlı üyelerin emekliye ayrılmasına karşı çıkmaya, yapımcıların el altından üyeleri desteklemesine ve birliğin tek bir siyahi üyesi olmayışına kadar uzanan eleştirilerde bulundu. Hollywood Yabancı Basın Birliği geçen kış “Minari”yi sadece Yabancı Film dalına kabul edeceğini açıklayarak protesto edilmişti. Ancak, Güney Koreli göçmen bir ailenin Amerika kırsalında ayakta kalma mücadelelerini anlatan film, Kore dilinde diyalogların çokluğu yüzünden bu bölüme girmişti. Oysa yönetmeni, oyuncularının çoğu ve yapımcı şirketi Amerikalı. Neyse ki Lee Isaac Chung’un “Minari”si, kendi dalında Altın Küre’sini aldı. SIRTINI CAZA YASLAMIŞ FİLME ALTIN KÜRE Seveni çok olan Animasyon dalında ise başta yarışan “Soul” ile “Wolfwalkers”ın rekabeti, ilk filmin lehine sonuçlandı. Böylece, sırtını caza yaslamış filmlerden birine iki Altın Küre gitmiş oldu (“Soul”, müzik dalında da ödül aldı). Diğer ikisi, Andra Day’in drama dalında en iyi kadın oyuncu ödülü aldığı “The United States vs. Billie Holiday” ile Chadwick Boseman’a genç yaşta ölümünden sonra ödül getiren “Ma Rainey’s Black Bottom”. Sinemada Andra Day, caz divası Billie Holiday rolüyle Frances McDormand’ı geride bırakarak En İyi Kadın Oyuncu küresiyle gecenin en büyük sürprizini yaparken, geçen yaz 43 yaşında kanserden ölen Chadwick Boseman “Ma Rainey’s Black Bottom” ile sinemada dram dalında En İyi Erkek Oyuncu oldu. Boseman’ın eşi Ledward Boseman onun ödülünü alırken, “Tanrı’ya şükrederdi,” dedi. “Annesiyle babasına teşekkür ederdi. Rehberlikleri ve fedakârlıkları için de atalarına.” En iyi yardımcı erkek oyuncu ödülü, “Judas and the Black Messiah” ile Daniel Kaluuya’ya gitti. Yardımcı Kadın Oyuncu ödülünü ise “The Mauritanian” ile Altın Küre’ye sekizinci kez aday olan Jodie Foster kazandı. Aktris daha önce “The Accused” ve “The Silence of the Lambs” ile Altın Küre sahibi olmanın yanı sıra 2013’te Cecil B. DeMille Ödülü’nü de almıştı. Sinema dalında en iyi senaryo ödülü “The Trial of the Chicago 7” ile Aaron Sorkin’e verildi. En iyi orijinal şarkıyı “The Life Ahead”den “Io Si/Seen” alırken “Soul” da En İyi Müzik’i aldı. PIKE, GONE GIRL’ÜN YARARINI GÖRDÜ BELKİ DE Hollywood Yabancı Basın Birliği üyelerinin pek sevdiği Sacha Baron Cohen “Borat Subsequent Moviefilm” ile sinemada Müzikal/Komedi dalında En İyi Erkek Oyuncu seçilirken En İyi Kadın Oyuncu Altın Küre’si ise “I Care a Lot” ile Rosamund Pike’ın oldu. Törene bir otelden bağlanan Rosamund Pike, “Gone Girl” filmindeki başrolün ardından aynı tanıma sahip bir başka karakterle karşımıza çıkmanın yararını gördü belki de… Gecenin en başarılı dizisi, Netflix’in “The Crown”ıydı. Britanya kraliyet ailesinin hikâyesi drama dalında Altın Küre alırken, iki genç oyuncusu, Emma Corrin (Prenses Diana) ile Josh O’Connor da (Prens Charles) da ilk adaylıklarıyla ödüle kavuştu. Gillian Anderson’a ise çok başarılı Margaret Thatcher performansı Mini Dizi/TV filmi dalında Altın Küre getirdi. Müzikal/komedi dizisi dalında Altın Küre’yi alan “Schitt’s Creek”in oyuncusu Catherine O’Hara da dizinin ödül sayısını ikiye çıkardı. Aynı dalda En İyi Erkek Oyuncu ödülünü ise bir başka favori, Jason Sudeikis “Ted Lasso” ile aldı. En iyi Mini Dizi/TV Filmi ödülü Netflix’in ağır toplarından “The Queen’s Gambit”e verildi. Dizinin genç oyuncusu Anya Taylor-Joy ise bu dalda En İyi Kadın oyuncu seçildi. Taylor-Joy’un “Emma” ile de ikinci bir adaylığı vardı. Mini dizi / TV filmi En İyi Yardımcı Erkek Oyuncu ödülünü, Steve McQueen’in “Small Axe”iyle John Boyega aldı. En İyi Erkek Oyuncu dalında “I Know This Much Is True”da ikiz kardeşleri oynayan Mark Ruffalo, Emmy’sine bir de Altın Küre kattı. Son olarak da, 83 yaşındaki aktris ve eylemci Jane Fonda hayat boyu başarısı için Cecil B. DeMille Ödülü’nün sahibi oldu. Peki, En İyi Film nerede? diyeceksiniz. Burada, Altın Küre’deki en büyük hazinemiz. “Nomadland”, her ne kadar sevgili McDormand’ımıza oyuncu ödülü getirmese de hem En İyi Dram Filmi oldu, hem de yönetmeni Chloé Zhao’ya kadın yönetmen olarak Barbra Streisand’dan (Yentl, 1984) sonraki ilk Altın Küre’yi kazandırdı. 71. Berlin Film Festivali başladı
Netflix'in yeni filmi 'Kağıttan Hayatlar'dan fragman geldi
Bavul Dergi’den arşivlik Ahmet Kaya sayısı
Kültür Sanat Servisi Aylık kültür ve edebiyat dergisi Bavul, 66’ncı sayısında müzisyen Ahmet Kaya dosyasıyla okurla buluştu.  Bavul Dergi’nin Mart 2021 sayısında yalnızca Türkiye müzik tarihine değil yakın dönem politik geçmişe de damgasını vuran Ahmet Kaya’nın şarkılarından yaşamına, politik tartışmalarından müziğine uzanan bir yelpazede geniş bir portre çiziliyor. Bavul Dergi, 66’ncı sayısında Ahmet Kaya’yı yakın dostu, sinema ve dizi oyuncusu Menderes Samancılar, Kardeş Türküler ve Bajar’ın kurucularından müzisyen Vedat Yıldırım ve Kaya’nın yol arkadaşı Gülten Kaya’nın kaleminden tanıma fırsatı sunuyor. Dosyada ayrıca 1989 yılında Cemal Süreya’nın Ahmet Kaya ile gerçekleştirdiği bir söyleşi de yer alıyor. CÜCELOĞLU’NUN ARDINDAN  Psikolog Arzu Erkan Yüce, geçtiğimiz haftalarda kaybettiğimiz Türkiye’nin en sevilen psikologlarından Doğan Cüceloğlu’nu yazdı. Ataol Behramoğlu Shakespeare okumalarını sürdürürken, Fahrettin Erdoğan’ın eşlik ettiği çizimlerle Erdal Güney taşra hikâyeleri anlatmaya devam ediyor. Dergide ayrıca Güvenç Dağüstün, Nejat İşler, Kaan Sezyum, Burcu Bakdur, Zehra Çelenk, Murat Ertel ve Emre Kongar gibi isimlerin imzası var.  Mart ayını ve kadınların coşkulu mücadelesini selamlayan derginin arka kapağında Ursula K. Le Guin’in sözleri yer alıyor. Meltem Cumbul ve Evrim Kuran ise yazılarıyla kadınlara ve yaşama değiniyor. Kapaktaki Ahmet Kaya çiziminde ise Ethem Onur Bilgiç imzası bulunuyor. Bavul Dergi’nin poster hediyeli Mart sayısına gazete ve dergi bayilerinden ve bavuldukkan.com adreslerinden ulaşılabilir.  Aslında her zaman tek başımızayız
Gizem ERTÜRK Keman sanatçısı Melisa Uzunarslan, 9 yaşından beri sahnelerde. Keman ve kompozisyon eğitiminde aldığı burslar ve birinciliklerin ardından; klasik müzikten rock sahnesine uzanan çok yönlü müziği ile adından sıkça söz ettiren Uzunarslan, solo kariyerinde de emin adımlarla ilerliyor. Karantina dönemi üretimi Büyük Buhran ile kendisini anlatmayı sürdüren Uzunarslan, pandemi döneminde müzisyenlerin yaşadığı sıkıntılardan, kadın ve aşk hikâyelerine uzanan özgür ve sözünü sakınmayan bir duruş sergiliyor. Uzunarslan ile albümünü konuştuk. Büyük Buhran’ı tamamen pandemi sürecinde hazırladınız. Nasıl bir süreçti? Kimsenin beklemediği bir şeydi bu pandemi… Kendi açımdan konuşursam çok yeni atılımlar, çok daha fazla çalışmak ve sahnede olmak istediğim bir sene olacaktı geçtiğimiz yıl. Ama psikolojik olarak çok korktuğum 2-3 ay yataktan çıkamadığım bir süreç olarak devam etti. Hatta o arada Serkan Ferat ile 2019’da hazırladığımız iki single düet çalışmamız yayınlandı. Mayıs 2020’de de ona uzaktan klip çektik fakat onu bile yapamayacak haldeydim. Ta ki yakın dostum, eski orkestra arkadaşım bas gitarist Burak Kulaksızoğlu durumumu fark edip çaktırmadan bana kendi ev stüdyosunda yaptığı alt yapıları yollayana kadar.  “Hadi takıl bunların” üstüne demesi benim yeniden psikolojik olarak kendime gelmeme vesile oldu. Hatta albümdeki “Öksüz” şarkısının müziği ve düzenlemesini ortak yaptık. Bu süreçte müzikal ve psikolojik anlamda ayağa kalkmamda emeği büyük.  HAYALLERDİR BİZİ YAŞATAN  Bu kadar ağır bir psikolojik zorluk altında üretim yapmak da zor olmalı… Evet, psikolojik sıkıntılar yaşadım. Zaten çok fazla turnede olmaktan pandemiden önceki son 1 buçuk sene aşırı yıpranmıştım. Ama şimdi sorsan keşke o günlere dönebilsek derim. Üstüne pandemi de gelince duygularımla bağ kurmaya korktum. En son özlenecek şeyleri kişileri bile özledim. Baktım müzik dinledikçe bitmeyen ağlamalar geliyor, müzik dinlemeyi bıraktım sadece sesli kitap dinledim. Yemek yemedim, hep yattım. Kısacası depresyona girdim. Bu normal bir durum tabii benim gibi genç ve hayalleri, kariyeri, yaşama sevinci olan biri için, ‘Bana bir şey olursa onları kim koruyacak?’ kaygısı ile yaşadım.  Zaten yıllardır düşündüğüm bir hayal vardı o iyice şekillendi çünkü hiçbir dünya kanalında televizyona devlet başkanları ve sağlık bakanları dışında bir psikiyatrist, sosyolog çıkarmadılar. Hep bekledim halklara nasıl sakin olunabileceği, bunu nasıl atlatabileceklerini anlatan uzmanlar olmasını. Psikiyatri pahalı da bir şey. Herkes uzun süre terapi alamıyor. Eğer zengin olursam bir gün ormanın içinde, su kıyısında içinde harika uzman doktorları, spor aktiviteleri, sanat aktiviteleri olan bir psikolojik rehabilitasyon merkezi kurmak isterim. Ve mümkünse insanlara ücretsiz tedavi hakkı sunmak. Hayallerdir bizi yaşatan.  Palavra’da biraz da müzik sektörünün sorunlarını anlatıyorsunuz aslında… Bu parça nasıl bir ruh haliyle çıktı? O kadar çok sigortasız, güvencesiz yevmiye ile çalışan sanatçı var ki! Ben serbest meslek erbabı olarak uzun yıllardır kendi sigortamı ödüyorum ama bunun da bir önemi yok gibi… Tüm dünyada eğlence, kültür, sanat durdu ve herkes bir çözüm arıyor. Bazı devletler yatırım yapıyor, yardım yapıyor. Bizim müzik sektöründe büyük bir sorun var. Kendi kaygılarımdan da arkadaşlarımın yaşadıklarından da bildiğim ve çok öfkelendiğim, peşinden çok koştuğum bir konuyu malesef sadece şarkı yaparak anlatabildim. Sendika olması gerekiyor en başta. Yapılacak çok şey var umarım bunlar en kısa zamanda hayata geçer.  Tek başınıza kendi kanatlarınızla yürüdüğünüz bu yolculuk size neler kazandırdı? Aslında her zaman tek başınasınız. “Palavra” biraz da onu anlatıyor zaten. Dev bir senfoni orkestrasında da, bir grupta da… Zaten mesleğiniz performans ve mükemmeliyetçilik üzerine kurulu olduğu için tek başınıza en iyisini yapmalısınız. Bu sefer kendi adımla bir kariyer oluşturuyorum diyebiliriz. Sorumluluk daha çok bende. Aslında daha özgür hissediyorum. Ne olacaksa benim yüzümden olacak iyi ya da kötü. Bunu deneyimleyecek olmak daha bağımsız ve huzurlu hissettiriyor.  SENDİKAYA İHTİYACIMIZ VAR  2021’de hem müzik sektöründe hem de dünyada değişmesini istediğiniz şeyler neler? Müzisyenlerin bir sendikaya ihtiyacı var. Serbest çalışanların çalıştıkları gün kadar bile olsa mutlaka sigortalarının mekânlar ya da sanatçılar tarafından yapılması gerekli. Sözleşmesiz iş yapılmaması herkes için çok daha iyi olacaktır. Çok anladığım konular olmasa da anladığım tek şey var. Bu sonuçta bir insanın hastaneye gidecek, tedavi yaptırmaya parasının yetmediği bir meslek olmamalı. Çok emek verilen bir şey müzisyen olmak. Karşılığı alınmalı.  Gelecek planları yapıyor musunuz? Geceleri uyurken ne planlar kuruyorum bilseniz... Onu da yapacağım bunu da yapacağım diye sonra sabah kalkınca ufak bir tembellik oluyor çünkü motivasyon kaybı oluyor düşününce. Ama çok planım var diyebilirim. Umarım bir an önce pandemiden daha fazla hasar almadan, can kaybetmeden kurtuluruz. Bırakın kirli kalsın!
“Sahneye her çıktığımda, aldığım evlilik teklifine hep aynı heyecanla ‘Evet!’ demem lazım.” Bunu söyleyen genç kadını, üzerinde mavi bir kıyafetle, mavi gökyüzü fonunda kurulmuş basit bir sahnede görüyoruz. Önünde diz çökerek bir yüzük sunan erkeğe ‘evet’ diyor. Bu bir reklam filmi. Her ne kadar kadının sözleri görüntüdeki mekânı tiyatro sahnesi olarak kabul etmeye yönlendiriyorsa da, bu gördüğümüz zaman “İşte bir tiyatro sahnesi!” diyebileceğimiz bir sahne değil, daha çok gelin-damat fotoğraf çekimleri için tasarlanmış gibi görünen küçük bir stüdyo düzeni. Yani biçimsel uygulama içerikle ‘evlilik’ bağlamında örtüşüyor ama ‘tiyatro’ bağlamında örtüşmüyor. Şimdi kadın ve erkek dönerek dans ediyorlar, kadının sesini yine duyuyoruz: “Aynı espriye yüzlerce kez, ilk kez duymuş gibi gülmem lazım.” Bir sonraki planda, yine aynı fotoğraf fonunda, genç kadın görünmeyen seyircilere selam veriyor: “O sahneye her çıktığımda aynı performansı göstermem lazım.” Bu son cümleyle birlikte sahneyi bırakıp kulise geçiyoruz. Önde kameraya bakarak konuşan genç tiyatrocu kadın, arkada ampullerle çerçevelenmiş makyaj aynası, pek çok kıyafetin bulunduğu bir askı ve kadının biraz önce sahnede giydiği mavi elbisenin giydirildiği bir vitrin mankeni görülüyor: “Kıyafetlerim de benimle aynı performansı sergilemeli.” Kadın eline kırmızı ve kocaman bir deterjan ambalajı alıyor: “Bunun için de, B…. Keratinli Sıvı Deterjan lazım.” Ardından, bir ‘kumaş dokusu’ animasyonu eşliğinde, deterjanın çamaşırları nasıl yıpratmadan canlandırdığını, giysilerin her yıkamada nasıl da yeni gibi kaldığını dinliyoruz. Ve packshot geliyor: Seyircilere selam veren genç kadını bu sefer deterjanın üç farklı modelinin ambalajlarıyla görüyoruz, reklam bitiyor. Verili erkek-egemen toplumsal yapıda deterjan reklamlarının çoğunlukla kadınları hedef aldığı, reklam filmlerinde kadının yaşam merkezi olarak ev ortamının ve varlık nedeni olarak da ev işlerinin gösterildiği artık sır değil. Bu reklamdaysa biraz değişiklik yapılmış gibi görünüyor; evde ailesine hizmet eden kadının değil, profesyonel çalışma hayatında yer alan, hem de tiyatro gibi çok özel ve önemli bir alanda çalışan bir kadının ‘işini iyi yapabilmesi’ için çamaşırları neyle yıkadığı gösterilmiş. Ama, temelanlam düzeyinde tiyatrocu bir kadının kullandığı kostümlere verdiği önemi gösteren reklam, yananlam düzeyinde kadının verili erkek-egemen toplumdaki yerini yeniden üretiyor. Artık kadın hem sahnede ‘evlenip iyi bir eş olacak’ kadını oynuyor, hem de kuliste çamaşır yıkıyor! Gösterilen yaşam alanı değişmiş, varlık nedeni de ‘işini iyi yapmak’ kılıfına sokulmuş ama bu tümüyle aynı düzen: Kadın çalışma hayatında bile ev kadını olmaktan kurtulamıyor. Reklamın anlatısı aslında epey sıkıntılı: Öncelikle, oyuncular kostümlerini yıkamaz. Amatör tiyatrolarda bile kostümlerin temizlik ve bakımından sorumlu çalışanlar vardır, bu işler de çoğunlukla kuru temizlemeyle halledilir. Hadi diyelim ki bu ‘amatör ötesi amatör’ bir tiyatro, oyuncular kendi kostümlerini yıkamak zorundalar; peki bu durumda erkek oyuncunun kostümünün durumu nedir? O adam sahnede giydiği kıyafeti kendisi mi yıkıyor? Öyleyse, o da aynı deterjanı mı kullanıyor? Kullanmıyorsa, sahne performansına sahne arkadaşı kadar özen göstermediğini mi anlamalıyız? Yoksa erkeğin kostümünden de mi kadın sorumlu? Shakespeare’ın Size Nasıl Geliyorsa (As You Like It) adlı oyununda geçen ünlü sözü de çağrıştıran bir reklam anlatısıyla karşı karşıyayız: “Şu koca dünya bir sahne / oyuncudur tüm insanlar / girerler vakti gelince / oynarlar ve çıkarlar.” Ama metinlerin hep eril kafalarca üretildiği bu sahnede erkekler kendilerine biçilen roller konusunda çok serbestken kadınlara evde de, sahnede de daima aynı rol yazılıyor. Öyleyse, eğer dünya sahnesi bu kadar hastalıklıysa, bırakın kostümler kirli kalsın! 78. Altın Küre Ödülleri'nde bir ilk: En iyi yönetmen ödülü İlk kez bir asyalı kadın yönetmene verildi
Hollywood Yabancı Basın Birliği tarafından belirlenen ve Oscar'ın habercisi olarak nitelendirilen Altın Küre Ödülleri, bu yıl 78. kez sahiplerini buldu. Yeni tip koronavirüs (Covid-19) nedeniyle ilk kez sanal ortamda ödüllerin dağıtıldığı programı Tina Fey ve Amy Poehler sundu. Nomaland filmiyle drama dalında en iyi film ödülünü ve aynı filmle en iyi yönetmen ödülünü kazanan Chloé Zhao, Altın Küre kazanan Asya kökenli ilk kadın olarak tarihe geçti. Öte yandan geçen yıl 43 yaşında hayatını kaybeden Chadwick Boseman'in de drama dalında en iyi erkek oyuncu ödülünü kazanması dikkati çekti. 78. Altın Küre Ödülü alanlar şöyle: ♦ Drama Dalında En İyi Film: Nomadland ♦​ En İyi Yönetmen: Chloé Zhao (Nomadland) ♦​ Müzikal/Komedi Dalında En İyi Film: Borat Subsequent Moviefilm ♦​ En İyi Yabancı Film: Minari- En İyi Animasyon Filmi: Soul ♦​ En İyi Senaryo: Aaron Sorkin (The Trial of the Chicago 7) ♦​ Drama Dalında En İyi TV Dizisi: The Crown ♦​ Müzikal/Komedi Dalında En İyi TV Dizisi: Schitt’s Creek ♦​ En İyi Film Müziği: Soul (Trent Reznor, Atticus Ross, Jon Batiste) ♦​ Drama Dalında En İyi Kadın Oyuncu: Andra Day (The United States vs. Billie Holiday) ♦​ Drama Dalında En İyi Erkek Oyuncu: Chadwick Boseman (Ma Rainey’s Black Bottom) ♦​ Müzikal/Komedi Dalında En İyi Kadın Oyuncu: Rosamund Pike (I Care A Lot) ♦​ Müzikal/Komedi Dalında En İyi Erkek Oyuncu: Sacha Baron Cohen (Borat Subsequent Moviefilm) Altın Küre ödülleri sahiplerini buluyor
78. Altın Küre Ödül Töreni, 28 Şubat Pazar gününü 1 Mart Pazartesi’ye bağlayan gece saat 04.00’de Tina Fey ve Amy Poehler’in sunumuyla başlayacak. Canlı olarak Türkiye’de yalnızca GAİN’de izlenebilecek olan töreni, kültür sanat dünyasının önemli ismi Yekta Kopan ile GAİN Moda ve Lifestyle İçerik Direktörü Zeynep Üner yorumlayacak. KADIN YÖNETMENLER DAMGA VURUYOR 78. Altın Küre Ödülleri’nde en çok konuşulan konulardan biri bu kez En İyi Yönetmen dalında adayların 3’ünün kadın olması. Bugüne kadar söz konusu kategoride sadece 8 kadının aday gösterilmişti. Eleştirmenlerin ödül için favorisi, Nomadland ile Chloé Zhao. Jack Fincher’ın yazdığı, bu senenin en çok adaylık toplayan yapımı olan “Mank” ile David Fincher’in sürpriz yapma olasılığı da bulunuyor. NOMADLAND VE THE FATHER FAVORİLER ARASINDA Drama Dalında En İyi Film dalında, her ikisi de 4’er adaylık alan, hem yurtiçinde hem yurtdışında çok övülen Nomadland ile Türkiye’de halen izlenemeyen ancak favoriler arasında gösterilen The Father öne çıkıyor. Müzikal/Komedi Dalında En İyi Film kategorisinde ise, çoktan efsaneleşmiş Broadway müzikalinden yola çıkan Hamilton en dikkat çekici yapım durumunda. EN İYİ OYUNCU ADAYLARI Drama Dalında En İyi Kadın Oyuncu kategorisinde, Nomadland’deki performansıyla Frances McDormand pek çok eleştirmenin favorisi. Aynı kategorinin erkek adayları ise Sound of Metal’deki performansıyla Riz Ahmed ve The Father’daki oyunculuğuyla çok övülen Anthony Hopkins. Bununla birlikte, Ma Rainey's Black Bottom’ın hayatını kaybeden oyuncusu Chadwick Boseman’e bir selam gönderilmesi de olası. Müzikal/Komedi Dalında En İyi Erkek Oyuncu adayları içerisinde Hamilton’daki performansıyla Lin-Manuel Miranda, Sacha Baron Cohen, Dev Patel, James Corden ve Andy Samberg gibi oldukça ünlü isimlerin arasında favori olarak görülüyor. ANİMASYONDA YARIŞ Bunların yanı sıra, Animasyon kategorisinde Soul ile görselliği, hikayesi ve anlatımıyla beğeni toplayan Wolfwalkers en çok dikkat çeken adaylardan. TELEVİZYON DALINDA REKABET Drama Dalında En İyi TV Dizisi adaylarından daha önce Altın Küre kaldırmış veya aday gösterilmiş The Crown ve Ozark’ın yanı sıra, bu sene çok konuşulan Mandalorian bir adım önde gibi görünüyor. Yine Müzikal/Komedi Dalında En İyi TV dizisi adayları Schitt’s Creek, Ted Lasso ve Emily in Paris, bir öngörüde bulunmayı zorlaştıran, iyi yapımlar. Tüm dizi/film yazarlarının tavsiyesi olan ve Jane Levy’nin başrolünde olduğu Zoey’s Extraordinary Playlist ile en iyi komedi/müzikal kadın dalında iddialı isimlerden. En iyi mini dizi adayları kategorisinde ise yarış The Queen's Gambit ve Normal People arasında yaşanacak gibi duruyor. Tüm dünyada büyük sükse yaratan The Queens Gambit belki biraz daha şanslı olabilir. Minor Empire ‘Uyuttum Atları’ klibiyle kadınların şarkılarına kulak veriyor
Kültür Sanat Servisi Kariyerlerine başladıkları 2011 yılından bu yana, yarattıkları benzersiz tını ve kendilerine özgü tarzları ile dünya çapındaki müzik eleştirmenlerinden ve dinleyicilerinden övgüler alan Minor Empire, Uyuttum Atları şarkısına Toronto’da bir klip çekti. Uyuttum Atları, Minor Empire’ın son albümü Uprooted içinde yer alan ve albümün Kanada radyolarında en çok çalınan şarkılarından biri. Albümün ölüm ve varoluş teması içinde yer alan bu şarkının sözleri, öldürülen kadınlara ithafen Özgü Özman tarafından yazıldı. Ozan Boz’un bestesini ve düzenlemesini yaptığı şarkının klibini de yine Ozan Boz yönetti. Özman, “Bu klipte hayatlarından ve hayallerinden koparılmış kadınları arıyoruz. Tabiat ananın kucağında, gökyüzünde, bulutlarda, toprakta ve ağaçlarda, en hayali gerçeklerin ortasında ve en gerçek hayallerin ortasında. Yarım yamalak yaşamak değilse bu dünyadaki hayaliniz, kulak verin etrafınızdaki kadınların şarkılarına. İçinizdeki bütün atlar uykuya dalmış olsa da” diyerek bizleri kadınların seslerini duymaya davet ediyor. Klip Toronto’nun High Park ormanında çekildi. Özgü Özman bu ormanın kendileri için çok değerli olduğunu, birçok fikri, vizyonu, şarkıyı bu ormanın içinde geliştirdiklerini aktarıyor Bir devrin sonu
Geçen hafta Daft Punk dağıldığını açıklayan bir video ile veda etti. Epilogue başlıklı Youtube videosunu yayınladıklarında birçoğumuz yeni bir üretimin habercisi sandı fakat videoda robotlar patlayınca işin gerçek yüzünü gördük.  Daft Punk’ın abartıldığını düşünen de var bir müzikal mucize olduğunu düşünen de. Dağılmalarına bir Daft Punk sever olarak üzülmedim çünkü aşacakları engel ve yükselecekleri bir mertebe daha kaldığını düşünmüyorum. 1993’te kurulup 1997’de Homework adlı ilk albümünü yayınladı grup. Fransız house ve disko türünü tüm dünyada yükselttiler, sahne şovlarına, görselliklerine verdikleri önemle pek çok sahne tasarımı ve grup pazarlama şeklini değiştirdiler. İnsanlar gizemi sever, Daft Punk’ın yüzünün göründüğü fotoğraf azdır. Maskeleri sayesinde büyüyen gizemlerini fazla röportaj vermemeleri, çok turne yapmamaları destekledi. Daft Punk’ı hep köşeli bir grup olarak gördüm. Disko müziğine duydukları saygı ve onu müziklerine entegre etme şekilleri dünyada diskoya olan ilgiyi şüphesiz artırdı. Tırnak içinde ‘elektronik müziğe’ olan mesafeyi kısaltmış olabileceklerini de ciddi ciddi düşünebiliriz. Elektronik adı altında müzik yapıp bunu çok organik bir biçimde icra etmeleri de ilginç bir ters köşe. Enstrümanlarla rahatlıkla çalabildiğiniz bir elektronik temelli müzikti onların müziği. Homework benim için çok önemli bir albümdü. Sadece Slayer dinlediğim zamanlarda Revoultion 909, Da Funk gibi şarkıları duyar duymaz grubun hayranı oldum. O zamanlar bunun nedenini bilemedim ama müziği daha dikkatli dinlemeye başladığım yıllarda o dinler dinlemez bizi sarıp sarmalayan şeyin ‘Groove’ olduğuna emin oldum. Around The World’deki bas yürüyüşü ve o sıcak groove hissi beni hala hipnotize etmiştir.  İstedikleri kadar robot taklidi yapsınlar onlardan daha iyi groove yapan grup azdır. Bunun sebebini hep şuna bağladım: Daft Punk’ın iki öğesi olan Thomas Bangalter ve Guy-Manuel Homem-Christo’nun müziğe başlama sebebi Bangalter’in babasının disko plaklarından oluşan arşivi. O arşivi dinleye dinleye bu grubu kurdular, hep o gençlik hallerinde kaldılar ve o halleriyle de müzik yapmaya devam ettiler. Kabul ediyorum ben Daft Punk’ın her halini sevmem. Fakat grubun hakkını yemek gerçekten haksızlık olur.  Daft Punk’ın tekrar müziğe döneceğini düşünenlerin var. Biliyorum, insan bazen onu üzen şeylerin şaka olduğunu ya da alışılagelmiş, sıradan ve sürpriz özelliğini kaybetmiş film senaryolarında bağlanan bir final gibi “meğer her şey bir rüyaymış” demek istiyor. Bunu anlayabiliyorum. Daft Punk gibi köşeli, planlı ve hep istediği gibi davranmış bir grubun biz gidiyoruz dedikten sonra “onu şakacıktan söyledik” diyerek geri döneceğine ihtimal vermediğim gibi gruba olan saygımı da yitiririm.  Bu grup geri dönmez ama üyelerini farklı projelerde görürüz gibi geliyor. Tüm hayatı müzik olan iki insan müziği bırakamaz. Anca kasklarını çıkarıp Daft Punk’ı bitirir ve bir daha bu isimle bir şey yapmaz fakat prodüktörlüğe devam ederler ki kendileri The Weeknd’in I Feel It Coming ve Starboy şarkılarınnın prodüktörlüğün üstlenmişti.  Daft Punk kulüp DJ’liği temelinden geliyor. DJ’lerin kulağı bir müzisyen kadar iyidir. Nota bilmeyenin kulağı bile akor ayırt edebilir, Nota bilmese bile sesleri ayrıştırır, metronomdan, BPM’den anlar, hangi şarkının ardına ne gelir, şarkıyı neresinden bağlamak gerekir bilir. Bütün bu bilgisini özel şarkı seçkisiyle saatlik setler kaydeder.  Daft Punk da 1993-2021 arası dinlediğimiz bir set kaydetti. Sample’lar kullandılar, en sevdikleri şarkıların en iyi bölümlerini alıp kesip biçip yeni şarkılar ördüler. Setin bazı noktaları idare eder oldu bazı bölümleriyse enfes. Hayat böyle bir şey, sürekli en iyi oyununuzu oynayamazsınız. Grup son albümleri Random Access Memories ile o ilham aldıkları, yıllarca öykündükleri plakları kaydeden insanlarla çalıştılar. Giorgio Moroder, Nile Rodgers gibi türlerinde efsaneleşmiş iki müzisyenle ortak şarkılar yaptılar. Davullarda Omar Hakim, baslarda Nathan East gibi isimlerle çalıştılar bu albümde. Bunlar müzik tarihinin en önemli isimlerinden sadece bazıları. Grubun 2013 tarihli bu albümü bence grubun en hazırdan yediği, müzikal olarak yeni hiçbir şey vermediği bir hit makinesiydi. Bu da gayet ilginç bir durum. Bir yandan şaşırtıcı.  2021 grubun bittiği yıl oldu. Etkileri uzun yıllar devam etti ve edecek. İyisiyle kötüsüyle bir efsane yarattılar ve bitirmeleri gereken zamanda da bitirdiler. Bu en önemli özellikleri. Plan ve vizyon... Çukurova’nın şiirinden sinemanın büyüsüne
Bugün, bir büyük ustayı yitirdiğimiz gün. 28 Şubat 2015’te sonsuzluğa uğurlamıştık Yaşar Kemal’i. Daha çocuk yaşta romanları ile tanıştığım, sonraları insan hakları adına verdiği mücadelede yan yana durduğum büyük yazarın gülen gözleri, kocaman kahkahası belleğimde taptaze… Meydanlarda, salonlarda direnen gençlere destek veren, coşku ve umut dolu konuşmaları da…  Edebiyatımızın en güzel romanlarına imza atan Yaşar Kemal bir sinema tutkunu idi. Charlie Chaplin, hayran olduğu sanatçılar arasında ön saflardaydı, Faulkner, Çehov, Balzac, Dostoyevski’nin, Nazım’ın, Homeros’un ve halk edebiyatımızın büyük ustalarının, Karacaoğlan’ın, Dadaloğlu’nun yanında… Sinemacılardan pek çok dostu vardı: Lütfi Akad, Atıf Yılmaz, Onat Kutlar ve tabi ki “Binbir Renk Binbir Çiçek – Yaşar Kemal’li Anılar”ı yazan hemşehrisi yapımcı Arif Keskiner (namı diğer Çiçek Arif)… Güney’in ilk adımları  Lütfi Akad’ın “Beyaz Mendil”i, ilk Yaşar Kemal uyarlamasıdır. İkincisi ise, Ziya Metin’in yönettiği “Namus Düşmanı”. Yaşar Kemal’in Atıf Yılmaz’ın “Bu Vatanın Çocukları” senaryosu üzerinde çalıştığı günlerde, gazetedeki odasına Yılmaz Pütün adlı Adanalı bir delikanlı gelir; öykü yazdığından, sinemada çalışmak istediğinden söz eder. Yılmaz’daki ‘cevher’i sezen Yaşar Kemal, onu Atıf Yılmaz’a gönderir… “Bu Vatanın Çocukları”nın başrolü ile sinemaya ilk adımını attı Yılmaz Güney. Ardından, Yaşar Kemal’in yazıp, Atıf Yılmaz’ın çektiği “Alageyik”te gene başrol onundu. Atıf Yılmaz’ın Yaşar Kemal’le birlikteliği “Karacaoğlan’ın Kara Sevdası”, “Muradın Türküsü” ve “Ölüm Tarlası” filmlerinde sürdü, ama bu filmlerde Yılmaz Güney’in rolü yoktu.  Lütfi Akad, ustanın başyapıtlarından “İnce Memet”i beyazperdeye aktarmak için çalışırken “Yaşar Kemal’i filme çekmek için şair olmak gerekir” diyordu.  Senaryo sansüre takılınca, projeden vazgeçmek zorunda kaldı. Daha sonraları, Yılmaz Duru’nun “İnce Cumali” adıyla çektiği filmde başrolü üstlenen Yılmaz Güney “İnce Memet 19 kez başka adlarla sinemaya uyarlandı; 17’sinde ben oynadım” demişti. Adını koyarak romanı beyazperdeye aktaran, bir yabancı sinemacı oldu ne yazık ki. Peter Ustinov, hem yönetmiş, hem de başrolü üstlenmişti. Ustinov, filmi Türkiye’de çekme iznini koparamadı. Sonuçta ortaya çıkan film, “İnce Memet”in şiirinin çok uzağında kaldı…  Yaşar Kemal’in yapıtlarından pek çok uyarlama yapıldı. Memduh Ün “Ağrı Dağı Efsanesi”ni, Türkan Şoray “Yılanı Öldürseler”i, Barbro Karabuda -‘Ağır Akar Su’ öyküsünden- “Menekşe Koyu”nu çekti. Zülfü Livaneli’nin yönettiği “Yer Demir Gök Bakır ”ı Cannes’daki ilk gösteriminde izlediğimde, Yaşar Kemal romanlarından yapılmış en başarılı uyarlama olduğunu düşünmüştüm. Nitekim dünyanın dört bir yanındaki festivallerde övgüler ve ödüller kazandı. Ustanın yapıtlarından ‘esinlenmiş’, yazarın adının kullanılmadığı, mahkemelere taşınan yapımlar da oldu. Onlardan söz etmek yerine, ülkemizin uyarlama serüvenine kuş bakışı bir göz atmayı yeğleyeceğim.  Beyazperdede uyarlama  Bir Jules Verne uyarlaması olan Melies’in “Aya Seyahat”inden bu yana, sinema sanatının gözde türlerinden biridir edebiyat uyarlamaları. Tarihsel romanlar, bilim-kurgular, polisiyeler, biyografik romanlar beyazperdeden hiç eksik olmamıştır. Flaubert’in “Madam Bovary”sinden Hamsun’un “Açlık”ına, Hugo’nun “Sefiller”inden Eco’nun “Gülün Adı”na, Dostoyevski’nin “Beyaz Geceler”inden Kazancakis’in “Zorba”sına, Kafka’nın “Dava”sından Orwell’in “1984”üne yüzlerce, hatta binlerce yapıt beyazperdeye aktarılmıştır, bazıları bir kereden fazla…  Sinemamız için de, edebiyat önemli bir kaynak olmuştur. İlk uyarlamamız, Ahmet Fehim’in yönettiği bir Hüseyin Rahmi Gürpınar uyarlaması olan “Mürebbiye”dir. Tiyatrocular döneminde Muhsin Ertuğrul, Halide Edip Adıvar (Ateşten Gömlek), Yakup Kadri Karaosmanoğlu (Boğaziçi’nin Esrarı) uyarlamalarına imza atmış, sonraki yıllarda sinemacılarımızın ilgisi, popüler yazarların romanlarına yönelmiştir. Kerime Nadir ve Muazzez Tahsin Berkant romanları ilk sıraları işgal ediyor, onları Esat Mahmut Karakurt, Aka Gündüz, Peyami Safa, Kemalettin Tuğcu, Reşat Nuri Güntekin izliyordu. Yabancı filmlerden yapılan uyarlamaların (esinlenmeler ve yerlileştirmelerin) sayısı ise çok daha fazlaydı.  Kara kalemden beyaz perdeye  60’lı yıllardan başlayarak toplumcu yazarlarımızı da görmeye başladık sinemada, kah eserlerinden yapılmış uyarlamalarda, kah senarist olarak. Orhan Kemal (Suçlu, Devlet Kuşu, 72. Koğuş, Tersine Dünya), Sabahattin Ali (Kuyucaklı Yusuf, Değirmen, Gramofon Avrat), Kemal Tahir (Kurt Kanunu, Karılar Koğuşu), Kemal Bilbaşar (Gelinin Muradı), Osman Şahin (Derman, Firar, Kan, Kurbağalar, İpekçe), Aziz Nesin (Yaşar Ne Yaşar Ne Yaşamaz, Zübük), Atilla İlhan (Sokaktaki Adam), Tarık Dursun K (Kurşun Ata Ata Biter), Pınar Kür (Asılacak Kadın), Füruzan (Ah Güzel İstanbul, Benim Sinemalarım), Ayla Kutlu (Sen de Gitme Triandafilis), Metin Kaçan (Ağır Roman), Feride Çiçekoğlu (Uçurtmayı Vurmasınlar), Ahmet Ümit (Gece ve Sis)…  Yüzlerce film arasında benim tercihlerim, Metin Erksan’ın yönettiği Necati Cumalı uyarlaması “Susuz Yaz” ile Fakir Baykurt uyarlaması “Yılanların Öcü”, Ömer Kavur’un Refik Halid Karay uyarlaması “Yatık Emine” ve Yusuf Atılgan uyarlaması “Anayurt Oteli”, Orhan Kemal’in “Murtaza” romanından yapılmış iki farklı uyarlama, Tunç Başaran’ın “Murtaza”, Ali Özgentürk’ün “Bekçi” filmleri, Yusuf Kurçenli’nin Rıfat Ilgaz uyarlaması “Karartma Geceleri” ve Zeki Demirkubuz’un Camus’nün “Yabancı”sından uyarladığı “Yazgı” olurdu. Son yıllarda yönetmenlerimizin edebiyatımızdan daha az yararlandığını görüyoruz. Oysa, iyi bir yazarla işbirliği yaparak yazılmış senaryolardan çok iyi filmler çıktığını biliyoruz sinema tarihi boyunca. Onlardan da bir başka yazıda söz ederiz… Yeter ki, siz sinemamızın ve edebiyatımızın ustalarını ihmal etmeyin… TAKSAV Kadıköy Müzik Söyleşileri’nin bu haftaki konukları: İlkay Akkaya, Tolga Çandar, Ali Asker
Müzik yazarı Murat Meriç moderatörlüğünde Türkiye’de protest müziğin 1970’lerden günümüze serüvenini, sahnelerde, meydanlarda ve direnişlerde devleşen müzisyenlerle konuşan TAKSAV Kadıköy Şubesi, geçtiğimiz hafta Zülfü Livaneli ve Bülent Forta’nın katılımıyla gerçekleştirdiği söyleşinin ardından bu hafta yeni konuklarıyla birlikte izleyicilerle buluşacak. Toplumsal Araştırmalar Kültür ve Sanat için Vakıf (TAKSAV) Kadıköy Şubesi tarafından düzenlenen ‘Türkiye’de Yakın Dönem Protest Müziğin Yolculuğu’ başlıklı söyleşiler dizisinin bu haftaki konukları ise İlkay Akkaya, Tolga Çandar ve Ali Asker olacak. Söyleşi 28 Şubat Pazar günü saat 17.00’de Zoom platformu üzerinden gerçekleşecek. 7 Mart Pazar günü 17.00’de ise Taner Öngür, Çağrı Sinci ve Murder King grubuyla söyleşiler son bulacak. Zoom platformu üzerinden canlı olarak gerçekleşecek söyleşilere katılmak isteyen dinleyicilerin katılım formunu doldurması ya da 05305802581 no’lu telefon numarasından TAKSAV Kadıköy Şubesi’ni arayarak kayıt yaptırması gerekiyor. Kayıt formu için tıklayınız: https://forms.gle/jJ3KoNxAn3iiBA4r7 Büyük usta Yaşar Kemal, altıncı ölüm yıldönümünde anılacak
Kültür Sanat Servisi Usta edebiyatçı Yaşar Kemal’i anma etkinliklerinde, yazarlar, sanatçılar ve bilim insanları Kemal’in edebiyatını; toplum belleği, toplum vicdanı, öncü bir doğa kavrayışı, katmanlı insan ve toplum gerçeği gibi pek çok yönüyle kendi pencerelerinden değerlendirecek. Yaşar Kemal Vakfı, Büyükçekmece Belediyesi, Maltepe Belediyesi, Sarıyer Belediyesi, Tarsus Belediyesi ve Türk Tabipleri Birliği’nin ortaklaşa düzenlediği anma programları, kuruluşların kendi YouTube sayfalarında ve Yaşar Kemal Vakfı YouTube kanalında izleyiciyle buluşacak. Etkinlik takvimi şöyle: ► 27 Şubat: Sarıyer Belediyesi ve Vakıf işbirliğiyle düzenlenen etkinlikte Zülfü Livaneli, İdil Biret, Selim İleri ve Türkan Şoray kendi sanat yolculukları ve anıları eşliğinde “kendi Yaşar Kemal”lerini paylaşacaklar. ► 28 Şubat: Türk Tabipleri Birliği ve Vakıf işbirliğiyle düzenlenen günün ilk etkinliğinde Feridun Andaç’ın moderatörlüğünde; Vecdi Çıracıoğlu, Ali Dönmez, Cihan Erdönmez ve Ayşegül Tözören Yaşar Kemal’in edebiyatındaki doğa teması ve yazarın öncü doğa kavrayışı üzerine konuşacaklar. ► 28 Şubat: Hasköy Kültür Sanat Evi, büyük ustayı gazetece yazar Barış İnce ile anacak. Hasköy Kültür Sanat Evi’nin Instagram hesabından yayınlanacak etkinlik saat 14.00’te gerçekleştirilecek. ► 28 Şubat: Maltepe Belediyesi ve Vakıf işbirliğiyle düzenlenen günün anma programında Nebil Özgentürk belgeselini sunacak, Barış İnce ve Ahmet Ümit, Yaşar Kemal edebiyatı üzerine değerlendirmelerde bulunacaklar, anma etkinliği Taylan Özgür Ölmez konseri ile sona erecek. ► 1 Mart: Tarsus Belediyesi Vakfın desteğiyle Şubat ayını Yaşar Kemal ayı ilan ederek 3 Şubat – 1 Mart tarihleri arasında ilk ve ortaöğretim öğrencilerine ve yetişkinlere yönelik “Yaşar Kemal Okuma Günleri” etkinliği düzenliyor. Etkinlikte, online söyleşiler, belgesel film gösterimi, şiir ve türkülerle Yaşar Kemal dinletisi, okuma günlerinde yer alan öğrenci ve öğretmenlerin çalışmalarından örnekler sergilenecek. Ağzımızı bir açsak ne blues’lar çıkacak
Işıl ÇALIŞKAN Blues söylemek, her ne kadar BB King’in deyimiyle hüzünlüyken sizi artık hüzünlü olmayan bir ruh haline taşısa da blues’un annesi Ma Rainey’e göre de daha iyi hissetmek için değil hayatı anlamak için başvurulan bir yol. Müzisyen Göksenin’e göre de “Her anlamda iyileştirici” bir tür blues. İyileşmekle kalmayıp iyileştirme yoluna başvuran müzisyen, dokuz şarkılık albümü “Women’s Blues” ile dinleyici ile buluştu. Müzisyen, albümde dört blues bestesinin yanında blues dünyasının mihenk taşı kadınlarından Ma Rainey, Memphis Minnie, Koko Taylor ve Etta James’ten birer şarkıyı yorumluyor. Aynı zamanda 2018’den beri kurucuları arasında yer aldığı Blues Derneği’nin yönetim kurulu başkanlığını yürüten sanatçı ile albümünü ve blues müziği konuştuk. Blues her müzisyene göre farklı anlamlar taşır. Sizin blues’unuz nasıl? İkisine de katılmamak mümkün değil. Blues öncelikle okullarda öğrenmediğim, daha sonrasında da haberdar olmadığım pek çok şeyi öğretmesiyle, farkındalığımı artırmasıyla bana bir okul gibi... Bunu, hem derin hüzünlere sürükleyerek hem de çoğu zaman moralinizi yükselterek yapıyor. Blues ile hemhal olmadan önceki halimle şimdiki halimi karşılaştırdığımda şu an daha iyi bir insan görüyorum. Şarkı söyleyişim de eskisine göre iyileşti. Yani blues, her anlamda benim için iyileştirici diyebilirim. HER BİRİ FARKLI KADININ HİKÂYESİ Kadınların Blues’unun hikâyesi nedir? Beş yıldır Kadıköy’de “Woman Blues with Göksenin” diye bir proje ile sahne alıyordum. Hem bluescu kadınların yazdığı/yorumladığı şarkıları çalıyor hem de bu şarkıların hikâyelerini anlatıyordum. Program için yeni şarkılar ve hikâyeler araştırırken blues tarihi ve kadınların blues müzikteki yeri ile ilgili daha derinlemesine okumalar yapmaya başladım. Karşılaştığım bilgiler çok çarpıcıydı. Öyle etkilendim ki kadın hareketinde aslında çok önemli bir yere sahip ve yüz yıldır çoktan değişmesi gereken ne çok şeyin değişmediğini bize gösteren, unutulmaması ve güç alınması gereken bu olgunun altını daha da çok çizmek istedim. Albümümüz “Women’s Blues” yani “Kadınların Blues’u” bunun bir sonucu. Albümdeki dokuz şarkının her biri farklı bir kadın hikâyesine işaret ediyor. Amerika’dan ve Türkiye’den farklı hikâyeler anlatıyor ama sonuçta görüyoruz ki yaşadığımız sıkıntılar karşısında duygularımız hep ortak. Blues’un Türkçe sözlerle sunumuna çok sık rastlamıyoruz. Türkçe sözlerin blues ile uyumunu nasıl anlatırsınız? Bunun sebebi Türkiye’de blues’a çok rastlamamamız olabilir. Her ne kadar ülkemizde çok değerli müzisyenlerden oluşan çok değerli blues grupları olsa da albüm sayısı, üretim sayısı çok az. Bunun nedeni olarak müzik sektörüne ait pek çok olumsuzluk sayılabilir. Ana akım popüler müzikler dışındaki müzikleri icra etmek, üretmek, bu müziklerde ısrar edebilmek her zaman zordu. Pandemiden önce de böyleydi ama şimdi hiç ağzımızı açamıyoruz... Bir açsak ne Türkçe blues’lar çıkacak çok iyi biliyorum. Sadece biraz üzerine eğilmek ve alışmak gerekiyor. Elbette İngilizce dili üzerine kurulu bir müziği Türkçe söylemek kolay değil; prozodi hatalarına çok açık. Ama çalıştıkça, ürettikçe aşılmayacak bir problem olduğunu düşünmüyorum. Nasıl rock müziği Türkçe söylerken kendimize has bir hale getirdiysek blues’u da kendi dilimize uygun yorumlayabileceğimize eminim. Kim bilir belki de yeni bir blues alt türü bile ortaya çıkarabiliriz.  TÜRKİYE’DEKİ BLUESCULAR DÜNYAYA GÖRE GENÇ Müzisyenliğinizin yanında 2018’den beri kurucusu olduğunuz Blues Derneği’nin yönetim kurulu başkanlığını yürütüyorsunuz. Türkiye’de blues müziğin bulunduğu yeri sormak için doğru kişiyi de bulduk sanırım… Öncelikle Türkiye’deki blues dinleyicisi dünyadaki ülkelerin çoğuna göre oldukça genç. Bunu hem konserlerimizden hem de dernek dolayısıyla biliyorum. 18’ini doldurduğu an derneğimize üyelik başvurusunda bulunan çok genç arkadaşla karşılaştık mesela. Yaşını büyük göstermeye çalışıp bizi kandırmak isteyenler bile oldu. Gençlerin bu ilgisini Yavuz Çetin’e ve şimdilerde Batu Mutlugil abimize bağlıyorum biraz. Türkiye’de blues’un popüler olduğu kesimlerde genellikle ilgi önce blues-rock müziğe oluyor. 70’lerin rock gruplarından etkileniliyor ve zaman geçtikçe bu grupların kökünde yatan ve bu grupların da öykündüğü blues sanatçıları dinlenmeye başlanıyor. Türkiye’de bu ekolü en iyi örnekleyen isimlerden biri de Yavuz Çetin’dir. Yani Türkiye’de yaygın dinlenen blues aslında biraz blues-rock. Old-school blues türlerine de ilgi gittikçe artıyor. Eski country-blues şarkılarla programlar yapan genç arkadaşlar var. 1940’lar öncesi blues şarkıları yorumlayan ve hatta böyle şarkılar yazan çok değerli müzisyenlerimiz zaten vardı ve yenileri eklenmeye devam ediyor. Hem genç dinleyicileri ve icracılarıyla hem de ülkemizde gittikçe artan popülaritesi ile blues Türkiye’de önemli türlerden biri haline geliyor ve çok uzak olmayan bir zaman sonra Türkiye de dünya blues arenasında saygıyla anılan ülkelerden biri olacak bence. Buna Blues Derneği’nin de çok katkısı olacak. İçinden Daft Punk geçen filmler
Daft Punk’ı ve onlara özgürlüklerini veren robot kasklarını herkes bilir. Onlarla belki ilk kez ünlü yönetmen Spike Jonze’nin çektiği Da Funk klibini MTV’de izleyerek, belki de önceden bilmeyen sinemaseverler olarak grubun müzikleriyle 2010’da Tron Efsanesi filmi aracılığıyla tanışmışsınızdır. Özgürlüklerine çok düşkün ve artistik imaj gibi tüm kararları kendileri alan ikilinin Tron Efsanesi filmi özelinde Disney gibi büyük bir şirket için çalışmaları eminim ki zor olmuştur. Ancak Disney’in onlara açtığı teknolojik ve lojistik kapıların, orkestra ve elektroniğin akıl almaz birlikteliğindeki parçaların ortaya çıkmasında katkısı olduğunu düşünebiliriz. Bu besteleri dinlemek için bile bu film tekrar tekrar izlenir. Daft Punk ikilisi ile ilgili daha çok bilgiye sahip olmak isteyenlere Hervé Martin Delpierre’in ‘Daft Punk Unchained’ isimli belgeselini tavsiye edebilirim. Son derece akıcı ve konser kayıtlarının bolca yer aldığı bu belgesel, ikilinin kariyerlerinin başlangıcından 2014 Grammy’de ödül aldıkları geceye kadar grubun kroniğini başarıyla çıkarmış. Ama bu filmlerden ziyade, Daft Punk’ın 28 yıllık kariyerine son verdiğini duyurduğunda aklıma gelen ilk film Eden oldu. Filmde Daft Punk’ın canlandırılması ve onların yer aldığı sahnelere ve ana karakterin DJ olmasına bayılmıştım. İçinden Daft Punk’ın da geçtiği bu başarılı filmin yönetmeni gayet sevdiğimiz Mia Hansen-Love. Paris’te DJ’lik yapan genç Paul Vallée’nin büyük gece sahnesine girişi, o dünyada gelişimi ve sonunda da sahneden ayrılmak zorunda kalmasını kronolojik bölümlere ayırarak anlatan, Garage House müzik türünün içindeki bir kişinin hayatını belgeleyen filmin anlatısı oldukça iyi. House müzik jenerasyonuna ilgi duyanlar için ise özellikle kaçırılmaması gereken bir film. Sizi, bu filmi izlemeye yönlendirmek dışında bir sebebim daha var aslında. O da filmde geçen bir sahnenin bir rock müzik sever olarak çok ilgimi çekmiş olması. Hikâyemizin sonlarında 2013 yılındayız ve Paul DJ’liği bırakmış, alakasız bir işte çalışmaktayken bir genç kadınla konuşur ve ona daha önceden Garaj müzik (müziğin en önemli ismi Larry Levan) konusunda uzmanlaşmış olan bir DJ olduğunu söyler. Kız neden bahsettiğini anlamaz ve Paul’e, Rock müzik dinlediğini ve bildiği tek teknonun Daft Punk olduğunu söyler. İşte bu noktada rockçıların hatta metalcilerin bile Daft Punk hayranlığının nasıl başladığını anlamak için size Colorado Çölü’ndeki Coachella Festivali’nden ve Daft Punk’ın 2006’da bu çölde yarattığı efsaneden bahsetmek zorundayım.  ROCKÇILAR VE DAFT PUNK Biliyorsunuz Coachella, geleceğin yıldızlarını doğuran bir festival. Ve bu festival Daft Punk’ı getirmek için çok uğraşmış ama başaramamıştı. 2005 yılında Daft Punk’a 15 milyon dolar bile teklif edildi (tabii Daft Punk bunun içinden yüzde 10’ar alıyor) ona rağmen reddettiler. O senelerde Daft Punk’ın kariyerinin bitmek üzere olduğu konuşuluyordu ve ortam tatsızdı ikili için. Ertesi yıl teklifi biraz daha artırarak kabul ettiler. İlk etapta, her şeyin bir ederi var, diye aklınıza gelebilir ama Daft Punk’tan bahsediyoruz, o yüzden başka bir sebebi de olmalı demeliyiz. Çünkü onların en başından beri yaptıkları her şeyin birer sebebi var, onların hep bir amaçları oldu. Ve yine öyle olduğu anlaşıldı, o gece gelmiş geçmiş en muhteşem sahne prodüksiyonuyla herkesin ağzını açık bıraktılar, konser verdikleri çadır 10 bin kişilik olmasına rağmen içeride en az 40 bin kişi vardı ve sahnedeki LED ışıkları kızıştığında, uzay mekiği sahneye indiğinde ise herkes ağlayarak çıldırıyor, dans ediyordu. Kısacası tarihi bir andı. Neyse esas demek istediğime geleyim. Coachella aynı zamanda müzik endüstrisindeki herkesin ama herkesin gittiği bir yer, buna rock müzik dünyası da dahil. Ve yıllarca “Amma abartıyorsunuz”, “Böyle müzik mi olur, hani gitar nerede?’ diye Daft Punk olayını küçümseyenler o gece ilk kez anladılar. Zamanın çok ötesinden olduklarını gördüler, duydular. DANS HİÇ BİTMEYECEK Onların, müzikte yarattıkları devrimler haricinde milyonlar tarafından neden bu denli sevildiklerini ve 1992’de Darlin’ rock grubunda başlayan hikâyelerinin bu hafta son bulmasıyla neden bu kadar üzüldüğümüzü de anlamlandırabilecek kısa bir anekdot eklemek istiyorum. New York’ta, Virgin ile buluşmaya giderken otelin önüne yanaşmış büyük limuzini gören Daft Punk bu durumdan hoşlanmaz ve orayı terk ederek buluşmaya metroyla gider. Thomas ve Gun-Man’ın bu basit ama ağır reddedişlerinin, dünyadaki felsefi konumlarını çok iyi anlatmakta olduğunu düşünmüşümdür hep. 17 yaşlarındayken ilk EP’lerini çıkaran ve haftalık İngiliz dergisi Melody Maker’da yayımlanan bir olumsuz eleştiri cümlesindeki daft punk tanımlamasını kendilerine isim olarak seçmeleri bile farklılıklarını en başında ortaya koyan cinsten. Vedaları da öyle oldu. Tüm kariyer ve felsefeleri ile tutarlı olan ayrılığı kendilerine yakışır şekilde yaptılar. Ve bu son şovlarıyla her zaman efsane kalacaklar.  Cem Adrian'dan Köy Okulları Yardım Projesi Derneği’nin kütüphane açma projesi için konser
Edebiyat Atölyesi Dergisi’nin 3. sayısı çıkıyor
Başrolde bir robot var
Eda Köprü Yılmayan / edakopruyilmayan@gmail.com Sahnede sandalyede oturan, gözleri parlayan ve kafasının arkasında onu yöneten kabloların görüldüğü bir androidi seyrediyoruz. Anlatıcı Alman Yazar Thomas Melle’nin androidi. Yazar kendisinin robotik bir kopyasının yapılmasına izin verir. Bu insansı kopya, yazarın yerine geçerek insanla makine arasındaki farkı sorgulamamızı sağlıyor. Üstelik adı gibi tekinsiz bir alanda. Stefan Kaegi’nin yönetmenliğinde yaratılan oyun, ilk kez 1970’lerde Japon robotist Masahiro Mori tarafından kullanılan ve insanların androidlerle karşılaştıklarında yaşadıkları tekinsiz ve varoluşsal belirsizlik alanını tarif eden ‘Tekinsiz Vadi’ kavramından yola çıkıyor. YAZARIN TECRÜBELERİNE ORTAK OLUYORUZ Oyun ilk sahnelendiği 2018 yılında heyecanla karşılanmış, gerçeklik algısının yeniden sorgulanmasını sağlamıştı. İzleyici için adı gibi tekinsiz bir hava yaratılan oyunda yazarın çocukluğundan başlayarak edebiyat yolculuğunu ve manik depresif tecrübelerini dinliyoruz. Salonda onun ifadelerine, bedenine kitlenen izleyicilere “Bakışlarınızdan kendime bir ev yapacağım” diyerek ekran karşısındaki izleyicinin de irkilmesine sebep oluyor ve seyirciyi uyarıyor: “Bir aktörü izlemeye geldiyseniz yanlış yerdesiniz! Kendi paniğimi yenmek için makine gibi davranıyorum” diyerek gerçeklik algısını sarsıyor. Bilgisayarın atası olarak kabul edilen Alan Turing’in gelecekteki bir dünyada Tanrı olduğu bir oyunu yazmak istediğini söyleyen android; insanların olmadığı, yaratıcılarını arayan makinelerin yaşadığı bir dünya inşa etmekten söz ediyor. ANDROİDLE GERÇEK BİR YÜZLEŞME Android seyirciye “Siz ne tür bir yaratıksınız?” diye soruyor. Oyun boyunca tek hissettiğim o salonda olma hissiydi. Ekran karşısında dahi insanı farklı sorgulamalara iten oyunun salondaki etkisi eminin izleyici üzerinde bambaşka olmuştur. Oyun bittiğinde fişi çekilen androidin etrafını saran insanlar ellerini, ayaklarını, gözlerini, kafasının arkasındaki kablo yığınını izlemeye koyuluyor ve fotoğraflarını çekiyor. Tekinsiz bir alanda ürpererek izlediğimiz oyun insan bedeninin birebir aynısı olan bir androidle gerçek bir yüzleşme. Oyunun sonlarına doğru perdede izlediğimiz yazar Thomas Melle’in sözleri çok çarpıcı: “Robotum Dorian Gray, ben de çürüyen imgeyim.” Artık hiçbir şeyin değişmesine imkân yok, lüzum da yok...
KÜLTÜR SANAT SERVİSİ Öyküleri, romanları ve şiirleriyle 41 yıl süren hayatında Türkiye’de edebiyatın en büyük kalemlerinden biri olan Sabahattin Ali, 114’üncü doğum gününde unutulmadı. Usta edebiyatçı doğum gününde kitaplarından alıntılarla anıldı. Türk edebiyatının önde gelen isimlerinden yazar ve şair Sabahattin Ali, 25 Şubat 1907’de doğdu. Edebî kişiliğini toplumcu gerçekçi bir düzleme oturtarak yaşamındaki deneyimlerini okuyucusuna yansıttı ve kendisinden sonraki Cumhuriyet dönemi Türk edebiyatını etkileyen bir figür hâline geldi. Daha çok öykü türünde eserler verse de romanlarıyla ön plana çıktı. Romanlarında uzun tasvirlerle ele aldığı sevgi ve aşk temasını, zaman zaman siyasi tartışmalarına gönderme yapan anlatılarla zaman zaman da toplumsal aksaklıklara yönelttiği eleştirilerle destekledi. Kuyucaklı Yusuf (1937), İçimizdeki Şeytan (1940) ve Kürk Mantolu Madonna (1943) romanları Türkiye’deki edebiyat çevrelerinin takdirini toplayarak hem 20’nci yüzyılda hem 21’inci yüzyılda etkisini sürdürdü. Ali, Kırklareli’de 71 yıl önce faili meçhul bir cinayette yaşamını yitirdi. Usta edebiyatçının en çok paylaşılan alıntıları şöyle: ♦ “belki de yeni bir başlangıç yapmanın vaktidir. Yeni bir başlangıç için her şeyi yıkmanın vakti.” ♦ “İnsan dünyaya sadece yemek, içmek, koynuna birini alıp yatmak için gelmiş olamazdı. Daha büyük ve insanca bir sebep lazımdı.” ♦ “Yaramın nerede olduğunu bilmiyorum. Yalnız bir yerlerim çok acıyor…” ♦ “Kimi tutkular rehberimiz olur yaşam boyunca. Kollarıyla bizi sarar. Sorgulamadan peşlerinden gideriz ve hiç pişman olmayacağımızı biliriz.” ♦ “Bir ümidim yok. Bu sondu. Artık hiçbir şeyin değişmesine imkân yok, lüzum da yok.” Daha fazla numara yapmayın!
İzlenimlerle yaşıyoruz, olup bitenler iz bırakıyor yüzeyimizde. İzlediğimiz, illüzyon gösterisidir; şapkadan çıkacak tavşanları bekliyoruz. Oysa Paul Klee izlenimle yetinmememizi, kulak verirsek yüreğimizin bizi derine sürükleyeceğini söylüyor: “Hızla çarpan yüreğimiz bizi aşağıya, derine, kaynakların tümüne doğru sürükler.” Yüreğinizin ritmine kendinizi kaptırmaya hazır mısınız? Derinlere, yaşamın kaynağına sürüklenmeye? Her saniye depremler oluyor bedenlerimizde. Çoğumuz fark etmese de yürek atışlarıyla tepeden tırnağa sarsılıyoruz. Her saniye yaşamın nabız atışlarıyla yüzeydeki sahte izlenimler, illüzyon gösterileri, kumdan kaleler yıkılıyor. Her seferinde yaşamın o hiçbir kalıba sığmayan yaratıcı kudretini duyumsuyoruz. Ve her seferinde dünyayı yeniden kurabilme gücünü ele geçiriyoruz. Ama biz yüreğimizi dinlemek yerine, şapkadan çıkaracakları tavşanları merak ediyoruz. Ve yüzeyin alacalı bulacalı renk cümbüşü içinde dağılıp gidiyor her şey. Oysa tenimizin derinlerinde bize yol gösterecek çok sağlam bir ritim var, yaşamın ritmi. Kıymetini bilmiyoruz. *** Kıymetini bilmediğimiz içindir başımıza gelenler; yüreğimizin ritmine kulak vermediğimiz için köleleştirildik. Aynada bakışımızla her karşılaştığımızda yerimizden sıçrıyor, buz kesiliyoruz; bakışlar yalan söylemez çünkü. Yüzeysel yaşantıların kenarlarına süsler çizerek kendinizi kandırdığınızı bakışlarınız durmadan size hatırlatıyor. Bakışlarımız nabız atışları gibi, zonkluyor; gözlerimizi, bakışlarımızdan sürekli kaçırıyoruz. Ama olmuyor, ne yaparsak yapalım, sonunda bakışlarımıza yakalanıyoruz. En iyisi, bakıştan kurtulmak. Edgar Allan Poe’nun ‘Gammaz Yürek’ ya da ‘Geveze Yürek’ olarak Türkçeye çevrilen öyküsünün kahramanı sırf gözünden, bakışından rahatsız olduğu için öldürmüştü yaşlı adamı: “Ne zaman baksa kanım buz keserdi.” Yaşlı adamın cesedini parçalayıp döşemenin altına gömer, ama adamın kalbi giderek yükselen vuruşlarla atmaya devam eder. Hiçbir şey bastıramaz kalbin sesini ve dayanamaz, sonunda cinayetini itiraf etmek zorunda kalır: “‘Alçaklar’ diye bağırdım, ‘Daha fazla numara yapmayın! –Döşemeleri kaldırın! Burada! Burada! – Bu onun lanet kalbinin sesi!” Bu sizin zonklayan lanet bakışınızdır, öldürememişsiniz demek ki. *** Kim bilir kaç ceset gömülü döşemelerin altında? Kim bilir kaç yürek döşemelerin altında atmaya devam ediyor? Yüreğimizin ritmine tahammül edemediğimiz için öldürdük bakışımızı ve suskunlaştık. Despot, iktidarını susturulmuş yüreklerle kurmuyor mu? Kendi bakışlarına, yüreğinin ritmine tahammül edemeyenler, despotun bakışlarına boyun eğenlerdir. Lacan’ın anlatısında, özne ile nesne arasında geçen o çatışmalı, karşılıklı bakışma süreci, nesnenin özneye boyun eğmesi ve imge perdesi üzerinde evcil bir imgeye dönüşmesiyle sona eriyordu ve sanat tarihi yeryüzünün evcil imgelere dönüştürülmesinin tarihidir. Despot da resmi tarihin öznesi; despota boyun eğdikçe evcilleştik ve sonunda resmi tarihin perdesi üzerindeki evcil imgelere evrildik. Daha fazla numara yapmayın! Kaldırın döşemeyi; altında yatan, öldürmek istediğiniz bakışınızdır. Başaramamışsınız, sesi hâlâ rahatsız ediyor sizi. Yürek sesleri, acılarla bastırılsa da yaşamın kaynağında fokurdayan, gelmekte olanın sevinçli ritmidir; görünmez devrimlerin nabız atışlarıyla sarsılıyor tenlerimiz. *** Yürek her attığında devrim olur bedenimizde. Bir âna kaç devrim sığdırdığınız, nabız atışlarınıza bağlı. Aristoteles’e göre ân, kendi içinde zamanın sürekliliğinden başka bir şey değildir; geçmiş ve geleceği hem birleştiren hem bölen saf bir sınır. Bu paradoksal niteliğiyle ân, zamanı sonsuzca böldüğü için daima başkadır, ötekidir; öte yandan geçmişi ve geleceği birleştirdiği ve zamanın sürekliliğini garanti altına aldığı için de hep aynı kalan bir şey. Yürek atışları da öyle; her atış başkadır, aynı zamanda yaşamın sürekliliğinin garantisi; yaşamın kaynağına bir ânda ulaşacağımız bir geçit. Bu geçit sayesinde sonsuzluk çizgisel zaman ve mekân deneyiminin içine sızmakta ve hayatı bir daha eski hâline gelmeyecek biçimde değiştirebilmektedir. Ân, içine sığdırdığınız yürek atışları kadar devrimler içeriyor. Daha fazla numara yapmayalım, kaldıralım yerden bakışlarımızı ve krala bakalım! İyi ki doğdun Serhan
Fotoğraf: Fuat Şeşen Serhan aramızda olsaydı yarın 39 yaşına girecekti. Bizler hem ailesi hem de sevenleri bu günü, Serhan’ın doğum günü olan 27 Şubat’ı “Yaşama Saygı Günü” olarak kutluyoruz yıllardır. Serhan’ın zamansız kaybından sonra onun adını yaşatmak için kurduğumuz derneğe “Serhan Şeşen Müzik Felsefe ve Yaşama Saygı Derneği” adını koymuştuk. Zira Serhan Mimar Sinan Üniversitesi Sosyoloji Bölümü mezunu ve de Galatasaray Üniversitesi’nde felsefe yüksek lisansı yapıyordu çok iyi de bir müzisyen olma yolunda da ilerliyordu. Onun için kurduğumuz derneğin isminde özellikle müzik ve felsefeye de yer vermiştik. Ama bu iki sözcük Serhan’ı anlatabilmekte yetersiz kalacağından ötürü yaşama saygıyı da eklemiştik derneğin unvanına… Zira onu tanıyanlar bilir Serhan doğayla da hayvanlarla da daha doğrusu yaşayan her şey ile büyük bir uyum içerisindeydi. Çocukla çocuk olur, onlarla oyunlar oynar akademisyen arkadaşlarımla dinler tarihinden tutun da, varoluşsal sorunlara, psikolojiden felsefeye kadar çok geniş bir yelpazede tartışırdı. Sesini yükseltmeden… Kimseyi kırmadan… Aslında şimdi düşünüce yaşama saygı ne kadar çok anlam barındırıyor içinde. Özellikle hoyratça savrulduğumuz, bir teşekkürün esirgendiği, sıraya girmenin aptallık olduğu, cahilliğin yüceltildiği hakkını aramanın teröristlik olduğu bu dönemde. HEP ÇÖZÜM ODAKLIYDI Serhan, Oruç Aruoba’yı çok severdi. Heidegger felsefine de çok meraklı, Kuzey cazına özellikle Esbjörn Svennson Trio’ya bayılırdı. Yaşam felsefesini okumak, öğrenmek, dinlemek yardım etmek ve çalışmak üzerine kurmuştu. Bir gün hiç unutmuyorum Maslak Darüşşafaka’daki evimize arabayla giderken ve de arabada hiç yer yokken otobüs durağında ellerinde poşetlerle bekleyen yaşlı bir teyzeyi görünce arabayı durdurmuş inmiş ona yer vermiş durakta otobüs beklemeye başlamıştı. Yine başka bir gün rodi olarak harçlığını çıkardığı zamanlar -17-18 yaşlarındayken- Bodrum konserimizde gitar sehpalarını İstanbul’da unutunca bütün gün ortadan kaybolmuş soundcheck saatinde bir marangozda yaptırdığı ahşap gitar sehpalarıyla çıkagelmişti. Hep çözüm odaklıydı. Moda’yı ve Gölköy’ü çok severdi. 1990 yılında Kuşadası Altın Güvercin Şarkı Yarışması’nda rahmetli Cem Karaca “Kahya Yahya” ile 1’inci, biz de Serhan ile “Söz Mü Babacığım” isimli şarkımızla 2’nci olmuştuk. Serhan o zaman 8 yaşındaydı. Yarışma sonrası şarkı bittikten sonra seyirciyi selamlarken “Hadi baba geçmiş olsun” der gibi sırtıma vurmasını hep gülerek hatırlarım. Serhan, Galatasaray Üniversitesi’ndeki hocalarının dediği gibi milyonda bir gelebilecek bir öğrenciydi ama milyonda bir yapılacak bir hatayla bizlere 26 yaşında veda etti. Hastaneye ve doktorlara açtığımız davayı 8 sene sonra kazandık ama dava temyizden döndü. Raporlar tekrar Adli Tıp’a gitti. Bu sefer de aleyhimizde bir rapor ile geri döndü. Davada 4 hâkim değişti. Hastane kapandı. Olan bize ve Serhan’a oldu ne yazık ki. Hiç unutmuyorum duruşmanın bir celsesinde sanık olarak yargılanan enfeksiyon uzmanı kadın Serhan’ın eğitim durumunu ve master yaptığını öğrenince mahkemeye şaşkınlıkla “Ben onu müzisyen sanıyordum” demişti. Ne fark edecekti ki? “Müzisyen olmasaydı daha özenli bir tedavi mi yapacaktınız? Belinden su almadan önce beyin tomografisi mi çekecektiniz?” diye sorunca boş boş bakmıştı yüzüme bu enfeksiyon uzmanı... Bu ne ilk ne de son vaka olacak Türkiye’de. Hastanelere birer ticari işletme gibi kolayca ruhsat verirseniz, bırakın ruhsatı ortak olursanız, her ilde üniversite açacağız diye eğitimin kalitesini düşürürseniz, tıp bilimine bile muhafazakârlıkla yaklaşırsanız olacağı bu. 27 Şubat’ta saat 20.00’de #27şubatyaşamasaygı hastag’iyle bize destek olursanız mutlu oluruz. İyi ki doğdun Serhan… Örümcek Adam'ın yeni filminin ismi duyuruldu: 'Eve Dönüş Yok'
Marvel Stüdyo, Sony ve Disney şirketlerine ait çizgi roman serisinin gişe rekorları kıran filmi Örümcek Adam'ın, 2021 Aralık ayında çıkarılması planlanan son filminin ismi duyuruldu. Serinin son filminin adı “Örümcek Adam: Eve Dönüş Yok” olarak açıklandı. Yeni yapımın tanıtımını filmin İngiliz başrol oyuncusu Tom Holland, sosyal medya hesabı üzerinden bir video aracılığıyla gerçekleştirdi. Holland daha önce de kendi kişisel sosyal medya hesabı üzerinden sahte videolar yayımlayarak yeni filmin adını duyurmuştu. Ancak son yayımlanan video görselde filmin gerçek adının “Eve Dönüş Yok” olarak kesinleştiğini belirtti. Tom Holland Daha önce 2 farklı ismin ana karakter Peter Parker'ı canlandırdığı Örümcek Adam filmi için, son olarak 24 yaşındaki İngiliz oyuncu Tom Holland başrol olarak belirlenmişti. Serinin diğer filmleri Örümcek Adam: Eve Dönüş, Örümcek Adam: Örümcek Evreninde ve Örümcek Adam: Eve Dönüş olarak gişede kendine yer bulmuştu. Tom Holland, Tobby Maguire ve Andrew Garfield'tan sonra Örümcek Adam film serilerinde rol alan son karakter oldu. Van Gogh'un 135 yıl önce yaptığı resim ortaya çıktı
Hollandalı ressam Van Gogh’un 1886-87 yılları arasında Fransa’nın başkenti Paris’te yaşadığı dönemlerde yaptığı "Montmartre'da Bir Sokak Manzarası" adlı tablosu 1 asır sonra gün yüzüne çıkarıldı. Hollandalı ressamın 1886-87 yılları arasında kardeşi Theo ile beraber yaptığı resim, 1920'de Fransız bir aile tarafından satın alındığından beri görücüye çıkarılmamıştı. Montmartre'da Bir Sokak Manzarası tablosunun, 25 Mart'ta Sotheby's'in Paris, New York, Hong Kong ve Londra'daki ekipleri tarafından açık artırmayla satılması bekleniyor.  VAN GOGH’UN PARİS RESİMLERİ PROVENCE’DAKİLER KADAR İLGİ ÇEKMİYOR O tarihe kadar Sotheby's'in Paris, Amsterdam ve Hong Kong'daki müzayedelerinde sergilenecek tablonun, 5 ile 8 milyon Euro arasında bir fiyata satılması bekleniyor. Sanat uzmanları, Van Gogh'un Paris resimlerinin Provence'dakiler kadar ilgi çekmediğini, bu nedenle satış fiyatı olarak onların seviyesine erişemeyeceğini tahmin ediyor. Sotheby'nin empresyonist sanat departmanı yöneticisi Aurelie Vandevoorde, Van Gogh’un 1 asır sonra sergiye çıkarılacak eseri için, "Montmartre serisindeki resimler nadirdir. Her yerde bulunan büyük Van Gogh koleksiyoncularından ve belki de kurumlardan büyük bir ilgi uyandırması muhtemeldir" ifadelerini kullandı. Mirabaud Mercier evinin müzayedecisi Claudia Mercier, resmin, sanatçının en büyük koleksiyonlarının bulunduğu Amsterdam'da sergileneceğini ve esere gerçek ilgi gösteren Van Gogh Müzesi tarafından inceleneceğini belirtti. “PASTORAL TARAFA DAHA DUYARLIYDI” Tabloyu, "19’uncu yüzyılın sonunda Montmartre'a bir tanıklık" olarak tanımlayan Vandevoorde'a göre, "Parisliler Moulin de la Galette parkında yürüyüşe çıkar ve eğlenirlerdi ancak Van Gogh, kabarelerin performansından çok pastoral tarafa daha duyarlıydı" dedi. 2017 yılında Van Gogh'un 1889 tarihli bir tablosu New York'taki Christie's Müzayede Evinin düzenlediği açık artırmada 81 milyon dolara alıcı bulmuştu. Van Gogh 1888'de güney Fransa'daki Provence bölgesinde kısa süre yaşadıktan sonra Temmuz 1890'da Paris yakınlarındaki Auvers-sur-Oise'da 37 yaşındayken hayatını kaybetti. Rapçi Snoop Dogg'dan Yıldız Tilbe'li paylaşım
Atlas Sineması açılıyor
Emek Ödülü Sevin Okyay’a
Sanat karşıtı politikaların panzehiri örgütlülüktür
Işıl ÇALIŞKAN - isilcaliskan@birgun.net PANDEMİNİN kültür sanat sektöründe açtığı yara gitgide derinleşiyor. Bu mahrumiyet müzik, tiyatro, sinema gibi istisnasız sanatın her alanı için geçerli. Canına son verme noktasına gelen sanatçıların çaresizliği sürerken AKP’li Cumhurbaşkanı Recep Tayyip Erdoğan’ın kongrelerindeki kalabalıklar da sosyal medyada sanatçıların tepkisini çekti. Sanatçılar bir yıldır yeterli devlet desteğinden faydalanamadıkları gibi hiçbir gelecek öngöremiyorlar. Mart ayı itibarıyla atılması planlanan kademeli normalleşme adımlarının kültür sanatı nasıl etkileyeceği ise merak konusu.  Dayanışma kültürünün; hükümetin sanata, kültüre geliştirdiği yaklaşımlara karşı durmakta ve sanatçıların kişisel haklarına sahip çıkması noktasında fayda sağlayacağına dikkat çeken sanatçılar, en büyük eksikliklerinin örgütsüzlük olduğuna vurgu yapıyor. Öte yandan kültür sanat sektörünün ne zaman normalleşeceğine dair hiçbir öngörüde bulunamadıkları gibi ümitsizlikleri de sürüyor.  Yaşananları “sakatlanma” olarak değerlendiren sanatçılardan Müjdat Gezen, Halil Ergün, Ayşe Tütüncü ve Derya Köroğlu ile konuştuk. Daha fazla uzatmadan sözü ustalara bırakalım... ***  Ayşe Tütüncü: Yüzde 30 kapasiteli sistem kurulmalıydı  “Ne olacak bu müzisyenlerin hali” dediğimizde piyanist Ayşe Tütüncü dünyadan bir örneklemeyle başlıyor sözlerine: “3-4 gün önce Avusturya’dan bir müzisyen arkadaşımdan mail geldi, Türkiye’deki müzisyenlerin devlet desteğinden nasıl faydalandığını sormuş bana. Orada Nardis gibi bir konser mekânında 3-4 kameralı bir video sistemi kurmuşlar. Her gün konser verilmeye devam ediyor, ama seyirciler mekâna gitmeyip internet üzerinden seyrediyorlarmış, mekân da müzisyenler de para alıyorlarmış, seyirciler ise para ödemiyormuş, çünkü bu tamamen devlet desteğiyle gerçekleştiriliyormuş.” Tütüncü, sözlerini şöyle sürdürüyor: “Her ülkenin koşulları aynı olmaz, dolayısıyla aynısını kopya çekeceğiz diye bir şey yok. Ama bu bir örnektir ve burada bir düşünüş var, müziğin ve müzisyenin hayatını sürdürebilmesi için bu döneme özgü olarak desteklenmesi fikrini görüyoruz. Ki müzisyenler ölmesin, bu dönemin ötesine hem hayatta kalarak, hem de müzisyenlik mesleğinde kalarak geçebilsin…”  “Ülkemizde bütün sanat kolları için yüzde 30 kapasiteli çalışan bir sistem kurulsaydı, akmasa da damlıyor olurdu” diyen Tütüncü, “Elbette bu meseleyi toplumu yönetenlere anlatabilmek için bıkmadan usanmadan uğraşmak bize düşüyor, çünkü bunu yapmadıkça eksilen ilk önce biziz. Peki müzisyen olmayanlar bu durum için ne yapabilir? Onlar da, müzisyenler bunu her anlatmak istediğinde müzisyenlerle dayanışma gösterebilir” diye konuşuyor.  Müjdat Gezen: Tiyatroların durumu Allah’a emanet  Oyuncu Müjdat Gezen ise, tek bir cümleyle özetliyor durumu: “Bütün özel tiyatroların Allah yardımcısı olsun. Çünkü hiçbir şekilde devlet yardımcı olmuyor.”  Halil Ergün: Acil görevimiz örgütlenmeyi becerebilmek  Hem tiyatro hem sinema alanlarındaki gözlemlerinden yola çıkan oyuncu Halil Ergün, örgütlülüğün gerekliliğine vurgu yaparak, “Her alandaki sanatçılar kendi özlük, sanatsal ve hayati çıkarları noktasında örgütlenme kültürüne sahip çıkmalılar ve örgütlenmeyi becerebilmeliler” diyor. Dayanışma kültürünün hükümetin sanata, kültüre karşı yaklaşımlarına karşı durmakta ve sanatçıların kişisel haklarına sahip çıkması noktasında fayda sağlayacağına dikkat çeken Ergün, sözlerini şöyle sürdürüyor: “Kimse alınmasın ama bu sanatçılarda büyük bir eksiklik. Sanatçılar hem ülkeden hem insandan hem dünyadan ve hayattan sorumlu olmak konusunda görev yapar. Burada bize çok büyük sorumluluklar düşüyor. Örgütlenmeyi sadece kısa çıkarlar anlamında söylemiyorum. Tüm bunları bağrında toplayan bir içerik anlamında örgütlenmenin çok önemli olduğunu düşünüyorum.”  Derya Köroğlu: Bu bir sakatlanma olarak devam edecek  Müzik sektörünün çok büyük darbe gördüğünü ifade eden müzisyen Derya Köroğlu, Mart ayı itibarıyla planlanan normalleşme adımlarına ilişkin “Bu küçük açılmalar ne kadar işe yarayacak bilmiyorum ama bizim gibi hizmet sektöründe hiçbir iş yapamayan insanlar artık intihar ediyor. Eve aş götüremeyenler var. Acil çözüm getirilmeli” şeklinde konuşuyor. Köroğlu, müzisyenlerin ve müzik emekçilerinin yaşadıklarına, “Bu bir sakatlanma olarak devam edecek gibi görüyorum. Yıl sonuna kadar düzelemeyebilir” öngörüsünde bulunuyor. Genel görünüm
Cumhuriyetin ilk yıllarından itibaren Ankara’nın sınıf değiştiren insanları kimi edebiyat eserlerinde karşımıza çıkar. Yeni kurulan rejim, yukarıdan aşağıya modernleşme eğilimiyle, bir anlamda toplum mühendisliğiyle kurucu değerlerini ortaya koyar. Bu nedenle, Ankara yalnızca bozkırın ortasında kurulan yeni bir başkent değil, aynı zamanda ülkenin siyasasına, kültürel ve ekonomik yaşamına yön veren bir merkezdir. Erken dönemde, değişmenin, savaşların ve en önemlisi “idealizmin” yörüngesinde yaşamayı sanat haline getirmiş bir dizi roman kişisi çıkar karşımıza. Diğer yandan da yöneten yönetilen, sömüren sömürülen, yargılayan yargılanan insanlar kapımızı çalar. Romanlardaki temel çatışma kaynağını da bu yapı oluşturur. Her birini tarihsel koşullar yaratmıştır. Yakup Kadri, “Ankara” romanında, Cumhuriyetin ilk döneminin temel çelişkilerini ortaya koyarken, diğer yandan da kurucu ideolojinin kendi ilkeleriyle nasıl çatıştığını vurgulama amacındadır: “Bu gördüğünüz şeyler, bu balo, bu otel, sizin Yenişehir evleriniz, bunlar birer hayat kalıbıdır ama bizim kendi inkılabımızın ateşinde dökülmüş kalıplar değil. Bizim ruhumuzdaki yeni hayat prensibinin, yeni hayat özünün tomurcuğu da çatlamadı. Çatlamış olsaydı, memleketteki hayat şartlarının, yalnız küçük bir ekalliyet lehine değil, bütün millet için değişmiş olması lazım gelirdi.” Yakup Kadri, Milli Mücadelede fiili olarak yer almasına, daha sonra da meclise vekil olarak girmesine rağmen, romanlarında kahramanlarının nüfuz ticareti yaparak yüksek zümrenin, büyük zenginlerin arasına nasıl katıldığını anlatır. Üstelik, Atatürk’ün, “Kadro” dergisinde en çok sevdiği adamlardan biriydi Yakup Kadri. Eleştirenler, resmî edebiyat adamıydı diyerek eleştirirler ama Yakup Kadri’nin özeleştirisi budur “Ankara” romanında. Toplumsal, siyasal değişimdeki kimi noktalardan rahatsız olan yazar deyim yerindeyse büyük bir hesaplaşmaya girişmektedir. Tek parti iktidarında, yarı resmî “Ulus” gazetesinin başyazarı Falih Rıfkı Atay’ın “Çankaya” eserinde de çok güçlü olmasa da benzer vurgular yapılır. Atay, anı bütünlüğünü koruyan eserinde, özellikle iş bilmez bürokratların yaşamı cehenneme çevirmesine dair örnekler verir. Özellikle kırklı yıllarda, bir zamanlar viran bağın ortasında yaşarken sonraki otuz yılda halkçı felsefeyi rafa kaldırmış seçkin zümrenin bambaşka bir görünümüne kavuştuğuna şahit oluruz. Muazzam bir atılımın yanında, tamamlanamamış Cumhuriyet projesi, kendini daha çok yapılamayan toprak reformunda ve kırsal kesim insanının yaşamında somut değişiklikler olmamasıyla gösterir. Öte yandan kendini dediğim gibi resmî ideolojiye yakın hisseden yazarlar dahî bu çelişkileri ve çatışmaları yazmaktan geri durmazlar. Her şeyden önce yazının temel niteliği eleştirel düşünce üzerinde kurulu olmasıdır. En azından zaman zaman estetik açıdan dar bir izlekte verilse de sınıf değiştiren insanların dışa vuran özellikleriyle biçimlenen bir bakış söz konusudur. ★★★ Bugün el değiştiren sermaye ile toplumun diğer kesimleri arasındaki uçurumun iyice katlandığı, fakirliğin kent merkezlerinde kendini gösterdiği, bakkallarda ayçiçek yağının bardakla satıldığı, hızla yoksullaşan orta sınıfın nefes alamadığı bir dönemden geçiyoruz. Buna karşılık belli bir kesimin görgüsüzce gösteriş kumkumalığına gömüldüğünü görüyor, ellerinde altın tepsili varaklı kahve fincanlarıyla, taşlı koltuklarına yaldızlı giysiler içinde gömülen insanların sınıf atlama hezeyanlarını şaşkınlıkla izliyoruz. Peki böyle çetrefilli bir dönemin içinden akarken neden edebi metinlerde bu çelişkileri yansıtan eserleri göremiyoruz? İktidarın yanında saf tutan eli kalem tutan isimleri geçtim ama pek çok yazarın da dönemin gerçeklerinden uzaklaşmasının sebeplerini sorgulamak gerekiyor. ★★★ Bağımsız gazeteciliğin sırra kadem bastığı şu dönemde susturulan seslere ses olmak, umudumuzu koruyarak özgür dünyanın değerlerine sonuna kadar bağlı kalmak adına Birgün’e abone olalım. Çünkü Birgün dayanışmadır. 10. Sarıyer Tiyatro Şenliği çevrimiçi başlıyor
Woody Allen'ın evlatlık kızını taciz ettiği iddiası, HBO belgeseliyle yeniden alevlendi
Ünlü yönetmen Woody Allen'ın evlatlık kızı Dylan Farrow'u çocukken taciz ettiğine ilişkin iddia, dört bölümlük bir belgesel serisinde bir kez daha gündeme geldi. HBO televizyon kanalında yayınlanmaya başlanan belgeselde, ilk kez Dylan Farrow'un çocukken kaydedilmiş görüntüleri yer alıyor. Söz konusu görüntülerde Dylan Farrow, "tavan arasında" yaşandığını söylediği tacizi anlatıyor. Bu kamera kayıtları, iddiaya konu olan tacizden günler sonra kaydedildi. BBC Türkçe'de yer alan habere göre son belgeselin "yalanlarla dolu" olduğunu savunan Allen hakkında tacizin gerçekleştiği öne sürülen dönemde soruşturma başlatılmış fakat dava açılmamıştı. Savcılığın atadığı psikologlar, Dylan Farrow'un tacize uğramadığı sonucuna varmışlardı. Ancak daha sonra savcılardan biri, Allen'ın yargılanmasını sağlayacak bulgular olmasına rağmen, çocuğu korumak için dava açmamayı tercih ettiğini söylemişti. Woody Allen, bu iddiaların eşi, Mia Farrow tarafından ortaya atıldığını savundu. BELGESELDEKİ İDDİALAR Guardian gazetesinde yer alan habere göre, belgeselde iki dikkat çekici bölüm yer alıyor. Bunlardan birincisi 1993 yılında, Allen'ın savunma ekibi tarafından yönetmenin suçsuzluğuna kanıt olarak gösterilen psikolojik değerlendirme süreci ile ilgili. O dönem, üvey kızı Dylan Farrow ile yaşadıklarına ilişkin yapılan görüşmelerde kullanılan teknikler, birden fazla çocuk psikoloğu tarafından "travma tekrarına" neden olacağı için geçersiz olarak değerlendiriliyor. Soruşturma sürecinde yapılan, toplam dokuz görüşmede 7 yaşındaki Dylan'ın "tutarsız" ifadelerde bulunduğu sonucuna varılmıştı. Belgesel, o dönem soruşturmaya atanan New Yorklu sosyal hizmetler görevlisinin de ünlü yönetmenin ifadelerine inandığını ortaya koydu. Belgeselde, Mia Farrow'un 7 yaşındaki Dylan ile yaptığı konuşmalar da kamuoyu tarafından ilk kez görülüyor. Bu video kamera kayıtlarında Dylan, babasının "özel yerlerine" nasıl dokunduğunu gösteriyor. Bu görüntülerin kullanılmasının, bugün 35 yaşında olan Dylan Farrow tarafından özel olarak istendiği de belirtiliyor. Belgesele bu videolarla ilgili değerlendirmede bulunan birden fazla çocuk psikoloğu, bunların tacize uğramış bir çocuğun ifadeleri ile bağdaştığı sonucuna vardı. Belgeselin baş araştırmacısı olan Amy Herdy de, "Tüm belgeler ve kayıtlara bakıldığında, benim görüşüm, Dylan'ın Woody Allen tarafından taciz edildiği gerçeğine işaret ediyor" diyor. Belgeselde ayrıca Wood Allen'ın daha sonra evlendiği Mia Farrow'un evlatlık çocuklarından Soon-Yi ile de reşit olmadan cinsel ilişki kurduğu iddiası yer alıyor. Woody Allen ve Soon-Yi adına Hollywood Reporter'a yapılan açıklamada ise belgesel "baştan savma bir kişilik suikasti ürünü" olarak tanımlandı. "Bu belgeselcilerin doğruyu bulmak gibi bir arayışı yoktu. Bunun yerine, Farrow'larla yıllarca süren bir gizli işbirliği yaparak, yalanlarla dolu bu adaletsiz saldırıyı ortaya çıkardılar. Woody ve Soon-Yi'ye cevap için yalnızca birkaç gün verildi. Elbette bunu yapmayı reddettiler." Allen ve daha önce eşini kamuoyu önünde savunan Soon-Yi, belgeselde yer almayı kabul etmedi. Belgeselde Allen'ın 2020 yılında yayınlanan otobiyografisinden bölümler yer aldı. Belgeselde Allen ve Farrow'un birlikte oldukları dönemde evlat edindikleri Moses Farrow da yer almadı. Moses Farrow geçmişte, Dylan'ın annesi tarafından beyni yıkandığı iddiasıyla babasını savunmuştu. Kayyumların zihniyetine bir ‘yuh’ çekmek istedik
HAZIRLAYAN: Cihangir Köroğlu İsyanın bir anlam ifade etmesi, değişim ve dönüşüm aracı olması için öncelikle kitleselleşmesi gerekir. Müziğin ve isyanın yan yana gelmesi bu kitleselleşmeyi sağlayacak önemli unsurlardan biri. Türkiye tarihi müziğin ve isyanın yan yana geldiği, iç içe geçtiği ve bu birlikteliğe dair sayısız örneğin verilebildiği ülkelerden biri. Ve bu tarih sözlü ve yazılı bir kültür olarak kuşaktan kuşağa aktarılarak, kendini güncelleyerek günümüze kadar taşındı.  Röportaj dizimizin son gününde Murat Meriç ile müzik, toplum ve isyan ilişkisini, ‘Yuh Yuh’ söyleyip milyonlarca kişiye ulaşan, müziğin Türkiye toplumu üzerindeki etkisini bir kez daha bizlere gösteren Boğaziçi Üniversitesi öğrencilerinden Ömer Faruk Yılmaz ve Dilruba Akbağ ile konuştuk. *** EYLEMLERİ KUŞAKLARA TAŞIYAN DA ŞARKILAR ► Türkiye’de hemen hemen her protesto eylemlerinde müzik bir şekilde kullanıldı. Toplum normlarının son derece erozyona uğratılmak istendiği bu zamanlarda da Boğaziçi’li ‘’yeni kuşağın’’ Yuh Yuh’u söylemesi milyonlarca tık alabiliyor. Türkiye toplumu, müzik ve eylemlilik üçgenini nasıl değerlendirirsiniz?  Murat Meriç: En başından beri insanların tek bir ağızdan konuşmasını sağlayan bir araç müzik. Bu da yine halk ozanlarından gelen bir şey. Eskiden ezilenlerin yanında halk ozanları vardı, sazlarıyla türkü söylerler, insanlar da onlara eşlik ederdi. Değme assolistin gazinoları tek başına anca doldurduğu dönemde Aşık Mahsuni Şerif’in tek sazıyla çıktığı Atatürk Spor Salonu konserlerini üç kere arka arkaya aynı gün içinde doldurduğunu biliyoruz. Bunlar tarihe yazılmış. Şimdi bir kısım eski öğrenci eylemlilikleri ortaya çıktığında orada Yorum’u görüyoruz yanımızda, Bulutsuzluk Özlemi’ni görüyoruz. Bu gruplar hep yanımızdaydı, Moğollar 90’ların ortasından itibaren hep yanımızda oldu. Hem bizimle görüldüler hem de şarkılarını söylediler bizlerle beraber. Nitekim Gezi’de de gördük bu durumu. Boğaziçi Caz Korosu’ndan, Kardeş Türküler’e pek çok insan Gezi döneminde oraya gitti ve şarkılarını hep birlikte oradaki direnişe katılan insanlarla söyledi. Bugün Boğaziçi Üniversitesi’nde Yuh Yuh’un yeniden söylenmesi çok şaşırtıcı değil. Çünkü Gezi sırasında ortalığa yeniden çıkmıştı bu türkü. Aslında Türkiye’nin her döneminde bir şekilde ortaya çıkıyor. Kendine yol buluyor çünkü öyle bir türkü ki, her şeye uyuyor. Yani Yuh Yuh sözlerini değiştirmeden söyleseler bile duruma uyuyordu. Bu Türkiye’de hiçbir şeyin değişmediğini gösteriyor bir taraftan. Ki sözler değiştiğinde çok daha etkili oluyor.  Gezi’de her gün yeni bir şarkı çıktığında, her yeni şarkıda böyle heyecanlanıyorduk, bu sefer ne yaptılar diye. Kimi iyiydi, kimi kötüydü, kimi kaldı, kimi çoktan unutuldu ama önemli olan o dönemde bunların yapılmış olması. Bugün de Boğaziçi Üniversitesi’ne destek veren bir sürü şarkı var ama aklımızda 3 tane şarkı kalacak belki. Ki tek şarkı kalsa bile bu çok önemli. Eylemleri de bugüne getiren, bundan sonraki kuşaklara taşıyacak olanlar da şarkılar. *** ‘YUH YUH’ HAKLI DİRENİŞİMİZİN SEMBOLÜ OLDU ►Toplumun büyük kısmı, iktidarın sizi hedef ve ‘’kötü’’ göstermesine karşı, size desteğini kısıtlı alan ve imkânlarda da olsa ortaya koyuyor. Toplum nezdinde sempati topladığınız pratiklerden bir tanesi de Yuh Yuh şarkısını söylemek olmuştu. Neden Yuh Yuh?  Dilruba Akdağ: Çoğumuzun Selda Bağcan’dan dinleyip sevdiği Aşık Mahzuni Şerif’in Yuh Yuh şarkısının orijinal sözlerine baktığımız zaman gücünü kötüye kullanan bir iktidarın eleştirisi olduğunu anlıyoruz. Yazıldığı ve bestelendiği dönemden beri haksızlığa karşı “Yuh!” demenin bir aracısı olarak karşımıza çıkıyor. Biz de üniversitemize atanan kayyuma ve kayyumların temsil ettiği zihniyete bir “Yuh!” demek istedik bu şarkıyla. Sözlerini de bu bağlamda değiştirerek söyledik. Protest müziğin ilk akla gelen örneklerinden biri olan Yuh Yuh, bizim de haklı direnişimizin sembollerinden biri oldu.  ►Basın açıklamaları dışında atölyeler, açık dersler, konserler yapıyorsunuz. Buradan kültür sanat alanına dair olan üretimleri bir yerde toplamayı veya sergilemeyi düşünüyor musunuz?  Dilruba Akdağ: Kampüste çeşitli eserlerin kendine yer bulabildiği sergilcer düzenlendi. Bunun yanında da yaptığımız her türlü üretimi internet ortamına da yüklemeye çalışıyoruz. Bunların bir kısmına Boğaziçi Direnişi YouTube hesabından ulaşabilirsiniz. Bu 40 günü aşan sürede farklı kanallar üzerinden bir arşiv tabi ki oluşmaya başladı. Bunları toparlamak ve kamusallaştırmak üzere bir platform üzerinde de çalışılıyor. *** MÜZİK YELPAZEMİZ DE TIPKI RENKLERİMİZ GİBİ ► Melih Bulu’nun size kendini şirin göstermek için hard-rock dinliyorum açıklaması özellikle sosyal medyada gündem oldu. Boğaziçi öğrenci profiline bakıldığı zaman elbette her çevreden insan var ve buradan her çeşit müziğin dinlenme yelpazesi olduğu değerlendirmesi yapılabilir. Özellikle şu süreçte neler dinlediniz?  Ömer Faruk Yılmaz: Öncelikle müziğin, direnişimizin büyük bir bölümünde yer aldığını söyleyebiliriz. Biliyorsunuz direnişimiz 40 günü aştı ve direniş boyunca da kayyumluk (eski rektörlük binası) önüne çadırımızı kurarken hoparlörümüzü de kurduk. Bu çadırda her çeşit müziği dinledik. Çünkü Boğaziçi bir sürü rengi bünyesinde barındıran bir kültür. Dolayısıyla dinlenen müziklerin yelpazesi de çok geniş oluyor. Mesela Gizli Özneler bu süreçte ortaya çıkan anonim bir grup ve kendilerini rap ve elektronik müzikle ifade ediyorlar. Boğaziçili müzisyenler adıyla paylaşılan şarkılara baktığımızda da daha refleksif olduklarını ve toplumsal hafızada yer eden şarkıların sözlerini direnişe uyarlayarak kendilerini ifade ettiklerini görüyoruz. Mahzuni’den Sibel Can’a, Metallica’ya çeşitli sanatçılardan şarkıları dinleme fırsatını bulduk bu üretimler sayesinde. Sanatlı söyleyişin gücü direniş boyunca bizi her şekliyle motive ederek bizim yanımızdaydı diyebiliriz.  ► Başta üniversitelerde olmak üzere, kültür ve sanat alanına dair düzenleme yapılmasını istediğiniz bir şey var mı?  Ömer Faruk Yılmaz: Özellikle pandemi döneminde yaşanan ekonomik sıkıntılarla beraber kültür sanat ortamı en büyük darbelerden birini aldı. Bu süreçte kültür sanat üretiminin sürdürülebilirliği için devlet desteğinin yetersiz kaldığını düşünüyoruz. Okulumuzdaki kültür sanat ortamından bahsedecek olursak bu üretimin öğrenci kulüpleri tarafından yapıldığını söyleyebiliriz. Bizler aynı zamanda kulüplerde çalışma yürüten öğrenciler olarak okuduğumuz bölümler sanatla ilgili olmasa bile bu alanlar üzerinden çalışma yürütebildiğimiz, Boğaziçi geleneğini, kültür sanat faaliyetlerini sürdürebildiğimiz ortamları oluşturuyoruz. Kulüpçülerin bir kısmı mezun olduğunda bu alanlarda yürüttüğü çalışmaları profesyonel alanda devam ettiriyor. Bu açıdan yönetimler değişse bile kulüp çalışmalarının desteklenmesi ve bu geleneğin sürdürülmesini çok önemli buluyoruz. Özgürlük ve ilişki
Byung Chul Han’ın ‘Psikopolitika’ adlı kitabında rastlamıştım, ‘özgürlük’ (freiheit) ile ‘arkadaş’ (freund) sözcüklerinin Hint-Avrupa dil ailesinde aynı kökene sahip olduğunu. Özgür olmanın an-lamı, dostlar arasında olmak… Özgürlüğün gerçekte ilişkisel bir anlamı olması, çağımızın neden bir ‘kaygı çağı’ olduğunu da açıklıyor; çünkü iletişim çağında ilişki kurmak kolay olduğu kadar imkânsız hale de geldi, kaygı yükleyerek. Dijital teknolojideki gelişmelerle birlikte sosyal med-yanın yaygınlığı ve çeşitliliği etkili bir düzeye ulaştı. İlk zamanlarda, sosyal medyanın ‘sınırsız özgürlük’ ve hareket vadettiği düşünülüyordu, ama günümüzde geldiği nokta ‘dijital panapti-kon’lar olarak toplumsal olanı gözetleyen ve sömüren, linç hadiselerine zemin sağlayan, dikkat çekmek uğruna çoğu kişinin her şeyini ifşa etmeye gönüllü olduğu, içselliğin şeffaflık ve yüzey-sellikle yer değiştirdiği, başlarda çeşitliliği kışkırtırken artık herkese uyumlu olmayı dayatan bir platforma dönüştü, tek tek bireylerde kaygıyı yükselterek ve başka tür bir yalnızlığı dayatarak… Sosyal medya, dostlar arasında olduğumuz duygusu vermiyor eskisi gibi, yani özgürlüğün ihtiyaç duyduğu ilişkisellik biçim değiştirdi. *** Yapılan çalışmalardan biliyoruz ki, yeni doğan bir bebek, henüz sembolizasyon kapasitesi geliş-memişken bile ilişkisel bir ihtiyaç halindedir. Örneğin, bir iki haftalık bebekler, diğer nesnelerle karşılaştırıldığında insan yüzüne karşı daha çok ilgi gösterirler. Parçalara ayrılmış ve karıştırılmış insan yüzü resimlerinden daha çok bütünlüğü olan insan yüzü resimlerine ilgi gösterirler. Doğuş-tan itibaren ilişkisel varlıklar oluşumuza dair daha pek çok kanıt sunulabilir. Psikolojide ilişkinin anlamı üzerine epeyce bir tartışma ve çalışma var. Bugün gelinen noktada, nörolojik çalışmaların da bize gösterdiği gibi, zihin ve benlik, önceden belirlenmiş bir dizi yapı-dan çok, etkileşimsel örüntüler ve kişilerarası ilişkilerden türemiş olan içsel yapılardan oluşuyor. Psikiyatrist ve psikanalist Ronald Fairbairn’in yaklaşımına göre insan deneyiminde temel moti-vasyon, öteki kişide yoğun bir duygusal bağ arayıp bulmak ve bunu sürdürmek. Sosyal medyaya yönelik temel motivasyon da bu ihtiyaçla ilişkiliydi, ama gelinen noktada bu ihtiyaç, sömürünün ve tektipleştirmenin aracı haline geldi. Ama bu soruna neden olan şey sosyal medyanın kendisi değil, sosyal medyanın hangi siyasi ve sosyal düzlemde nasıl yönlendirildiği, şekillendiğiyle ilgi-li. *** Stephen A. Mitchell, ‘Psikanalizde İlişkisel Kavramlar’ adlı kitabında, Melanie Klein’ı anarak, yaşam boyu devam eden temel çekişmenin başkalarıyla yakın bağ kurmayla ilgili olduğunu yaz-mıştı. Bütün mesele, o bağları kurmak, devam ettirmek ve korumaya yönelik ihtiyaç ile “bu bağla-rın yarattığı acı ve tehlikelerden, incinebilirlik duyumundan, hayal kırıklığına uğrama tehdidin-den, yutulma, istismar edilme ve kaybetme korkusundan kaçınma” isteği arasındaki mücadeledir. Bu yüzden, tüketim toplumunun neoliberalizm içinde tanımladığı ‘bireysel özgürlük’ iddiası artık bir anlam ifade etmiyor, Byung Chul Han’ın altını çizdiği gibi ‘özgürlük’, ancak dostlarla, ilişki-sellik içinde gerçek anlamına kavuşur. Mitchell’in temel çelişki dediği şeyin şimdilik ‘karanlık’ tarafındayız ve kaygı doluyuz, ama yaşamın devam edebilmesi için kişilerarası o bağların yeniden ve daha güçlü kurulmasına yönelik politikalara ve Italo Calvino’nun bahsettiği ‘genel ahlaki dev-rim’e ihtiyacımız her geçen gün artıyor. Boa Sahne hayatta kalma çabasını üretime dönüştürüyor
Pandemi sürecinde iktidar tarafından görmezden gelinen tiyatro sanatçıları salgının ekonomik ve psikolojik yükünü çeken meslek gruplarından yalnızca biri. Bu süreçte Kadıköy Boa Sahne hayatta kalma çabasını üretime dönüştürüyor. "Böyle bir dönemde, tam da şimdiki zamanı paylaşmak ve anlatmak için yepyeni kısa oyunlarla seyircimizle buluşuyoruz" diyen Boa Sahne, 11 yazar, 7 yönetmen ve 16 oyuncunun gönüllü olarak bir araya geldiği kısa oyunlar projesini yarından itibaren yayınlayacak. www.kadikoyboasahne.com’dan biletlerini alabileceğiniz Boa Kısalar 24 Şubat’ta “#HEŞTEG” oyunu ile prömiyer yapacak. Tasarım ekibi oldukça geniş olan projenin tasarımcısı Murat Mahmutyazıcıoğlu, danışmanı Kayhan Berkin, yapımcısı Gökhan Gürün, koordinatörü Cansu Canaslan. Proje sorumlusu Kerim Urun, sahne ve kostüm tasarımcısı Meltem Çakmak, kreatif direktör Alper Kurbaloğlu, ses tasarımcısı Barış Hamarat, ışık tasarımcısı Osman Onur Can. Oyun ve prova fotoğrafları Aydan Çınar ve projenin sanat yönetmeni Aytekin Atabey. Oyunlarımızın İngilizce çevirileri ise Senem Cevher ve Necati Efe Dadak'a ait. PROGRAM ►Ebru Nihan Celkan’ın yazdığı, Berfin Zenderlioğlu’nun yönettiği ve Cemal Toktaş ile Nergis Öztürk’ün oynadığı “#HEŞTEG” 24, 25, 26 Şubat ve 8 Mart'ta; ►Emre Yüksel’in yazdığı, Kayhan Berkin’in yönettiği Erdem Kaynarca ile Melis İşiten’in oynadığı “Her Şeyin Her Şeyle Bir İlgisi Varmış Gibi Geliyor” 27, 28 Şubat ve 1 Mart'ta; ►Murat Mahmutyazıcıoğlu’nun yazıp yönettiği Görkem Kasal’ın oynadığı Lan! 2, 3, 4 Mart'ta; ►Meltem Yılmazkaya’nın yazdığı ve Serkan Altıntaş ile oynadığı, Berfin Zenderlioğlu’nun yönettiği “Sarmal” 5, 6, 7 Mart'ta; ►Alper Kurbaloğlu'nun yazdığı, Murat Mahmutyazıcıoğlu'nun yönettiği, Gökhan Gürün'ün oynadığı "Neme Lazım" ise 9, 10, 11 Mart'ta 21:00'da dijital ortamda seyircisiyle buluşacak. Çekimleri biten oyunların yanında provaları sürmekte olan oyunlar da şu şekilde; ►Erdi Işık’ın yazdığı, Kayhan Berkin’in yönettiği, Deniz Çakır’ın oynadığı “REC”. Aytekin Atabey’in yazdığı ve Serdar Orçin ile oynadığı, Emrah Eren’in yönettiği “Rahatlama Merkezi”, ►Özge Korkmaz’ın yazdığı Burçak Çöllü’nün yönettiği, Ceren Taşçı’nın oynadığı “Yoğurt Çorbası”; ►Aslı Ceren Bozatlı’nın yazdığı, Kayhan Berkin’in yönettiği “Zürafalar Yüzemez”. ►Günay Ertekin’in yazdığı, Bilge Emin’in yönettiği, Aslı Altaylar ve Yunus Emre Yıldırımer’in oynadığı “Yüzüklerimizden Kalan Son Kuruşumuzla”, ►Zeynep Kaçar’ın yazdığı, Senem Cevher’in yönettiği “Filiz” hazırlık aşamasında olan oyunlardır. SEZON: “HAYATTA KALMAK” #SahneŞimdiHerYerde Nefes aldığımız, hayallerimizi paylaştığımız sahnemizde, en iyi yaptığımız şeyi yapıyoruz; oyun oynuyoruz. Kısalar buluşmalarıyla, çağrımıza ses veren yazar, yönetmen, tasarımcı ve oyuncu arkadaşlarımız, meslektaşlarımızla, böyle bir dönemde, böyle bir zamanı, tam da şimdiki zamanda anlatmak ve seyircimizle paylaşmak için yepyeni kısa oyunlar hazırlıyoruz. Oynayarak hayatta kalıyoruz, seyircimizle ayakta kalıyoruz.  BOA KISALAR OYUN: #HEŞTEG YAZAN: Ebru Nihan Celkan YÖNETEN: Berfin Zenderlioğlu OYNAYANLAR: Cemal Toktaş, Nergis Öztürk ASİSTAN: Orkun C. İzan ÖZET: Bir kadın ve bir aile süpermarkette karşılaşırlar. TARİH: 24, 25, 26 Şubat, 8 Mart SÜRE: 12:49 ♦♦♦ OYUN: Her Şeyin Her Şeyle Bir İlgisi Varmış Gibi Geliyor YAZAN: Emre Yüksel YÖNETEN: Kayhan Berkin OYNAYANLAR: Erdem Kaynarca, Melis İşiten ASİSTAN: Dilara Melami ÖZET: Kişisel tarihimizin yaşadığımız yerin tarihiyle bir ilgisi olabilir mi? Bir futbol maçı ya da bir yaz tatili hayatımızı ne kadar değiştirebilir? Her şeyin her şeyle bir ilgisi varmış gibi geliyor… TARİH: 27, 28 Şubat, 1 Mart SÜRE: 14:29 ♦♦♦ OYUN: Lan! YAZAN-YÖNETEN: Murat Mahmutyazıcıoğlu OYNAYAN: Görkem Kasal ASİSTAN: N. Ecem Kocatepe ÖZET: Ferhat tutunduğu her şeyin yok olma kabusuyla uyanır ve ertesi sabah hatırlamak istemediği bir gece geçirir... Kısa ama acılı, komik ama kahkahasız bir gece... TARİH: 2, 3, 4 Mart SÜRE: 10:29 ♦♦♦ OYUN: SARMAL YAZAN: Meltem Yılmazkaya YÖNETEN: Berfin Zenderlioğlu OYNAYANLAR: Meltem Yılmazkaya, Serkan Altıntaş ASİSTAN: Bengisu İspir ÖZET: Evlilik iki insan arasındaki sözleşme. Bazılarımız zamanla kuralları tek tek iptal ettik. Aşk yerini alışkanlığa bıraktı. Pandemi dönemiyle birlikte, evde daha çok zaman geçirmek zorunda kalan çiftin yüzleşmesini konu ediyor “Sarmal”. TARİH: 5, 6, 7 Mart SÜRE: 20:10 ♦♦♦ OYUN: Neme Lazım YAZAN: Alper Kurbaloğlu YÖNETEN: Murat Mahmutyazıcıoğlu OYNAYAN: Gökhan Gürün ASİSTAN: N. Eda Kavak ÖZET: Taksim’den Şişli’ye tekinsiz sokakların ve saatlerin sahibi Samir, bir gün gergin, coşkulu, bol kavgalı bir takibe girişir... TARİH: 9, 10, 11 Mart SÜRE: 17:14 ♦♦♦ OYUN: *REC YAZAN: Erdi Işık YÖNETEN: Kayhan Berkin OYNAYAN: Deniz Çakır ASİSTAN: Öyküm Işık ♦♦♦ OYUN: Yüzüklerimizden Kalan Son Kuruşumuzla… YAZAN: Günay Ertekin YÖNETEN: Bilge Emin OYNAYANLAR: Aslı Altaylar, Yunus Emre Yıldırımer ASİSTAN: N. Eda Kavak ÖZET: Küresel ekonominin çöküşüyle dünyadaki birçok insan gibi yeni evli çiftimiz de bunalımın engin dalgaları arasında kaybolmuştur. İki ayrı karakter çaresizliklerini farklı şekilde yaşar; birbirlerinden kaçar, birbirlerine dayanır ama her şeye rağmen birlikte kalmaya çalışarak zorlu bir mücadele verirler. Ancak ekonomik sıkıntı dalga dalga üzerlerine geldikçe ne yüzüp kıyıya çıkmayı, ne yardım almayı ne de birbirlerine can simidi olmayı pek de başaramazlar… Onlar sisteme direnip varlıklarını sürdürmeye çalıştıkça, sistem onların yaşam alanlarını daraltıp, konforlarını sarsar, duygularıyla oynayarak tarumar eder… ♦♦♦ OYUN: Zürafalar Yüzemez YAZAN: Aslı Ceren Bozatlı YÖNETEN: Kayhan Berkin OYNAYANLAR: Aytaç Uşun, Aytekin Atabey ASİSTAN: B. Elçin Işığan, Turgay Korkmaz ♦♦♦ OYUN: Rahatlama Merkezi YAZAN: Aytekin Atabey YÖNETEN: Emrah Eren OYNAYANLAR: Aytekin Atabey, Serdar Orçin ASİSTAN: N. Ecem Kocatepe ÖZET: “Yalnız sen çok içine atmışsın. Yapma öyle şeyler. Mesele ne? Söyle çekinme! Bak benim çekinen bir arkadaşım vardı. Artık çekinmiyor. Sen de çekinme. Seviyor musun birini? Söyle yahu, merak etme aramız da kalacak. Ben sır tutmasını bilirim. Böyle bir film yazmayı hayal ediyorum. Tabi severim yazmayı çizmeyi. Sen de birini sev, eğer sevmediysen.” ♦♦♦ OYUN: Yoğurt Çorbası YAZAN: Özge Korkmaz YÖNETEN: Burçak Çöllü OYNAYAN: Ceren Taşçı ASİSTAN: Bengisu İspir ÖZET: Boa Sahne’de bir oyun. Elif’in bir sabahı. Hidayet Abla’yla Tayfun Abi’nin hikayesi. Tiyatro boş mu? Seyirci yokken oyunlar nerede? “Anne” diyeceğim… Ay yok, diyemeyeceğim… Mecbur diyeceğim. “Anne,” diyeceğim, “ben sana üzülme diye demedim ama…” ♦♦♦ Proje Tasarım: Murat Mahmutyazıcıoğlu Proje Danışmanı: Kayhan Berkin Proje Yapımcı: Gökhan Gürün Proje Koordinatörü: Cansu Canaslan Proje Sorumlusu: Kerim Urun Sahne & Kostüm Tasarım: Meltem Çakmak Kreatif Direktör: Alper Kurbaloğlu Ses Tasarım: Barış Hamarat Işık Tasarım: Osman Onur Can Oyun ve Prova Fotoğrafları: Aydan Çınar Çeviri: Senem Cevher, Necati Efe Dadak Proje Sanat Yönetmeni: Aytekin Atabey Yapım: Kadıköy Boa Sahne Video Yönetmeni: Özgürcan Uzunyaşa Görüntü Yönetmeni: Ahmed Hamdi Eren Ses: Ömer Can Saroğlu Zeki Müren hakkındaki ifadeleri tepki çeken Alpay'dan açıklama
Özdemir Erdoğan'ın "Onu izleyen küçük erkek çocukları travmalar yaşadı" sözlerinden sonra Zeki Müren hakkında konuşan Alpay "Türk sanat müziğini katletti" ifadeleriyle tepki topladı. Söz yazarı ve besteci Özdemir Erdoğan, geçen ay verdiği röportajda 1996 yılında hayatını kaybeden Zeki Müren için “İnsanlarımız Zeki Müren’i çocuklarıyla izledi. Onu izleyen küçük erkek çocukları travmalar yaşadı” demiş ve başta ünlü isimler olmak üzere çok sayıda kişi tarafından eleştirilmişti. Şimdi de müzisyen Alpay benzer açıklamalarda bulundu. 84 yaşındaki Alpay, “On kulağım olsa biriyle Zeki Müren dinlemem. Zeki Müren abartılı üslubu ve Türkçesiyle Türk sanat müziğini katletmiştir. Ölçüsüz tavırlarıyla Türkiye’de kötü örnek olmuştur. Herkes ‘Ne hokkabazlık yapacak?’ diye programa giderdi. Çok alkış alanları kovdururdu” ifadelerini kullandı. Alpay'ın sözlerine sanat dünyasından isimler ve çok sayıda sosyal medya kullanıcısı tepki gösterdi. Tepkilerin ardından Sabah'a konuşan  Alpay, şunları söyledi: "60 küsur yıllık bir sanatçı olarak, bir başka müzisyen hakkındaki fikirlerimi söyledim. Kimseye hakaret etmedim. Ama ne yazık ki sosyal medyada müthiş bir lince uğradım. Bu da aslında sosyal medyanın ne kadar kontrolsüz bir mecra olduğunu, isteyenin isteyeni yerden yere vurup itibar suikastı yapabildiğini gösteriyor. Söylediklerim samimi hislerim, fikirlerim. Eleştiri hakkımdır, kişisel görüşümdür. 84 yaşında usta bir müzisyen olarak dinlemekten zevk aldığım isimler olduğu kadar, tahammül edemediklerim de olmuştur, olacaktır. Zeki Müren de dinlemekten haz etmediğim, kulağıma, ruhuma dokunmayan bir isim olmuştur hep… Son dönemlerde bizde Türk Sanat Müziği diye adlandırılan türün gerçek adı Klasik Türk Müziği'dir. Klasik Türk Müziği çevrelerinde, yani bu işin duayenleri arasında yıllardır Müren'in özellikle son 20-30 yılında Klasik Türk Müziği'ni bozduğu, arabesk hale getirdiği, abartılı nameler kullanıp, harflerin üzerine gereksiz yere bastığı konuşulur. Ama kamuya açık bir alanda dile getirilmez. Çünkü Müren bir tabudur ülkemizde… Tarihçi, yazar ve aynı zamanda bir müzisyen olan Murat Bardakçı da vaktiyle Müren'in müziğini eleştirmişti. "ELEŞTİRİ DEFTERİ ÖLDÜKTEN SONRA KAPANMAZ" Bana yapılan en büyük hakaretlerin başında 'Ölmüş bir insanın arkasından konuştuğum'la başlayan, onur kırıcı sözler geliyor. Hiçbir siyasi liderin, halka mal olmuş sanatçının ve tarihi kahramanın eleştiri defteri öldükten sonra kapanmaz. Öyle olsa dünya renksiz, tek sesli bir yer olurdu. Kendimizi geliştiremezdik. Geçmiş kahramanlar, bugün hayatta olanlar gibi eleştirilir, anıları paylaşılır, yaptıkları, yapamadıkları üzerinden konuşulurlar. Bu benim için de öyle olacak. Mühim olan hakaret etmeden, yaralar açmadan söz söylemek. Eleştiri ve linç arasındaki farkı gözeterek…"  ÜNLÜLER TEPKİ GÖSTERMİŞTİ "Zeki Müren, abartılı üslubu ve Türkçe'siyle Türk Sanat Müziği'ni katletmiştir. Ölçüsüz tavırlarıyla Türkiye'de kötü örnek olmuştur" diyen Alpay'a çok sayıda sanatçı ve ünlü isim tepki göstermişti. GÖNÜL YAZAR: “Özdemir Erdoğan gibi bir adamdan öyle rezil bir açıklamayı beklerdim ama Alpay’ı terbiyeli, üsluplu, iyi bir adam olarak bilirim. Nasıl şaşırdım biliyor musunuz? Alpay arkadaşımdır, severim. Beyefendi adamdır. Ama durup dururken bu Özdemir Erdoğan efendinin anlamsız çıkışına neden destek oldu, anlamadım. Hiç mi hiç yakıştıramadım kendisine. Zeki Müren’in Türkçesi şahanedir. Sahnede Avrupai bir reform yapmıştır. Zeki Müren olarak doğdu, Zeki Müren beyefendi olarak öldü. Arkasından konuşmak ayıptır. O mezarından çıkıp da bir şey söyleyemez ama ona bunları söyleyenlere haddini biz bildiririz.” BÜLENT ERSOY: “Sanatçı olunmaz, sanatçı doğulur. Zeki Müren sanatçı doğan büyük bir duayendi. Kişilikler ve özel yaşamlar ile gerçek sanatkârların, gerçek sanatlarını istirhamım odur ki birbirlerine karıştırmamak gerekir. Bu büyük, yeri doldurulamayacak yorumculardan daha hassasiyet ve kendilerine yakışır tarzda söylemlerle bahsetmenizi, o devirde yaşayan bir sanatçı olarak istirham ederim.” BELKIS ÖZENER: “Zeki Müren, Türkçesi çok güzel olan, çok güzel okuyan biriydi. Hakikaten kalbimizde yer etmiştir. Çok uzun yıllar birlikte çalıştık ama özel yaşamını bilemem. Onun hakkında söyleyebileceğim tek şey, Türkiye’nin çok güzel okuyan sanatçısı olduğudur. Onu dinlerken kendimi sakinleştirici almış gibi hissederim. Türkiye’ye mâl olmuş, kendine yer etmiş, halkın gönlünde taht kuran biri hakkında konuşurken çok dikkat etmek lazım.” ŞEHRAZAT: “Rahmetli Zeki Müren’in yaşarken yüzüne söyleselerdi ya düşündüklerini. Arkasından atıp tutmak acizlikten başka bir şey değil.” NİLGÜN BELGÜN: “Ayıp yahu. Nedir rahmetli olmuş, herkesin sevgisini takdirini kazanmış Zeki Müren’le alıp veremediğiniz? Üstelik koca koca adamlarsınız.” BEHZAT UYGUR: “Bunca yılın emeğini, saygınlığını bir röportaj ile bitirmek başka bir acı. Yapmayın be abi!” *** ÖZDEMİR ERDOĞAN NE DEMİŞTİ? Özdemir Erdoğan ise “Bülent Ersoy, çok daha namuslu, çünkü o kadın oldu. Yani erkek çocuklara kötü örnek olmadı. ‘Ben böyle hissediyorum' dedi ve gitti kadın oldu. Ama Zeki Müren kötü bir rol modeldi. Onu izleyen erkek çocuklar travmalar yaşadı” demişti. Erdoğan, “Sanat Güneşi” ve “Paşa” olarak anılan Zeki Müren hakkında geçtiğimiz yıl da eleştirilerde bulunmuştu. 80 yaşındaki Erdoğan, Müren hakkında şunları söylemişti: “1952 senesinde sahneye çıktığı vakit, smokiniyle birinci s��nıf şarkı söyleyen biriydi. Sesi de pırlanta gibiydi. Özel hayatı sebebiyle 60’ların sonunda kötü şarkı söylemeye başladı ve kötü örnek oldu. Bu adama ‘Paşa’ dediler. Bir paşa da çıkıp, “Buna madam deyin ama ‘Paşa’ demeyin” demedi. Böyle bir şey olur mu? Zeki Müren rol model oldu. Sonra bir sürü kötü örnekleri çıktı. Elton John hiçbir zaman böyle pespayelik yapmadı. Piyanosunun başına oturdu, adam gibi çıktı ve şarkı söyledi.” Kadına şiddetin görünmeyen yüzü
Nagehan Kara/ nagehan.karra@gmail.com Rafet Arslan’ın küratörlüğünde, “44A Sanat Galerisi” bünyesinde gerçekleştirilen, İpek Yeğinsu ve Rafet Arslan’ın metinlerinin eşlik ettiği, Metin Ünsal’ın, “Bedel” sergisi, siyah bir fon üzerinde daktilo yazısı ile ekrana aktarılan kadına yönelik şiddet verileri ile açılır. Birleşmiş Milletler verilerine göre 2019’da dünyada 87 bin, Kadın Cinayetlerini Durduracağız Platformu’na göre ise Türkiye’de 417 kadın öldürüldü. Veriler, dünyada ve Türkiye’de gerçekleşen kadın cinayetlerinin ve kadına yönelik şiddetin günümüzde ulaştığı korkutucu boyutunu gözler önüne sererken, izleyiciye de bu katı gerçekle karşılaşma/yüzleşme anı yaratır. Kadına yönelik şiddetin istatistiki verilerini yazıyla ve sayısal değerlerle görünür hale getirilerek açılan sergi, sanatçının kadın ruhunu anlama ve kadına yönelik şiddetin kadın ruhunda açtığı yaraları, bıraktığı izleri, tortuları görselleştirme, görünür kılma çabasının estetik ve plastik değerlerle ifadesine bırakır. ŞİDDET MAĞDURLARIYLA GÖRÜŞÜLDÜ  Kadının yaşadığı farklı şiddet biçimlerinin tek tek ruhlar bazında yarattığı tahribatı konu alan beş yıllık bir projenin ikinci ayağını oluşturuyor sergi. Ünsal, proje için öncelikle şiddet mağduru kadınlar, yazarlar, araştırmacı ve akademisyenlerle görüşmüş. Bu görüşmelerde yaşadığı deneyim ve tanıklıkların kendisinde, ruhunda bıraktığı izleri eskiz çizimlerinden tuvale, heykel ve enstalasyonlara dönüştürmüş. Ünsal’ın kadına yönelik şiddet karşısında yaşadığı içsel deneyimlerinden hareketle ürettiği işler, kadın ruhunu anlama, duyumsama ve onu görünür kılma çabasının estetik bir izdüşümü ve yansımasını oluşturuyor.  10 adet heykel ve 7 adet tuval resminin yer aldığı serginin en önemli meselelerinden biri, yaşanan şiddetin gözlerden uzak kalan kısmı olan ruhsal boyutu. Her fiziksel şiddetin kadın ruhu üzerinde onulmaz yaralar açtığı bir gerçek olsa da önce bedende oluşan darbe, yara, izler ve bunların sayısal yansımaları yani görünür, duyulur ve akılla kavranabilir gerçeklere odaklanırız. Ruhun aldığı yaralar ise hep arka planda kalır. Sanat da görünür olana, estetik bir obje olarak kadın bedenine yönelir çoğunlukla. Uzanan çıplak/nü en klasik betimlerden biridir sanat tarihinde. Kadın seyredilir, kadın da seyredildiğinin farkında, davetkâr bir figür olarak gösterilir, böylece kadının ruhu, ruhsal boyut sanki görünmezdir ya da hep arka planda kalır. Öznenin bakışı, eril bakış tarafından inşa edilir kadın bedeni ve kimliği. Peki ya kadın ruhu?  Metin Ünsal, işlerinde nü geleneğine referanslar barındırmakla birlikte sanat pratiğinde geldiği bugünkü noktada kadını nesneleştiren bu eril bakıştan koparak, kadın ruhunu resimlerine ve heykellerine taşıyor. Oluşturduğu soyut, amorf formlar üzerinden kendine özgü bir dil geliştiriyor. Onun formları uçucu, ağırlığı olmayan, uzayda sınırsız bir şekilde salınıyor.  KATMANLAR, ACININ GÖRSEL YANSIMASI  Kadının hayat veren rolü ve ruhların başlangıçta pürüzsüz olan halinden, yumurta formundan yola çıkıyor ancak onların zamanla aldığı darbeleri, yaraları, baskıları, biriken katmanları, bozulmaları, acıyla şekillenen ruhları yansıtıyor. Katmanlar en dikkat çekeni işlerinde. Bu katmanlar biriken acının görsel yansıması sanki. Bir yandan şiddetin tek tek ruhlar bazında yarattığı tahribatı gözler önüne sererken diğer yandan sergi metninde de belirtildiği gibi bu soyut, şekilsiz formlar aynı zamanda etsi, et yığını olarak görülen bedeni ve bedenin yaşadığı şiddeti de içinde barındırıyor. Bedeni sınırlanan, kapatılan kadınların ruhu, bedene uygulanan şiddetten etkilense de her şeye rağmen bu ruhların yalnız olmadıklarını, kendi özgürlüğünü, özgürlük potansiyelini içinde barındırdığını hissettiriyor bize.  Tam da bu potansiyelin varlığını hissettirerek kadın, çocuk, hayvan ve doğanın, kısaca “öteki” olarak kodlanan tüm organik ve inorganik varlıkların uğradığı eril şiddeti kabul etmek, eril tahakküme boyun eğmek yerine değiştirme gücümüzü ve potansiyelimizi hatırlatıyor. Sergi, toplumun tamamına yayılan bir paradigma değişikliğine olan ihtiyacı işaret ediyor ve eylemselliğe davet ediyor. Sergi https://tr.metinunsal.art/price-bedel adresinden ziyaret edilebilir Rap Z kuşağının sesi oldu
HAZIRLAYAN: Cihangir Köroğlu Ülkemizde müzik listelerinin zirvesinde bir süredir rap var. Bu durum da “Gerçek rap nedir?” sorusunu karşımıza sık sık çıkarmaya başladı. Rap tarzına ilişkin göz ardı edilemeyecek bir durum da müzikteki isyan vurgusu. Sanatçıların rap müzik aracılığıyla sisteme ve haksızlıklara isyanı, toplumsal sorunlara hiç çekinmeden değinme tavrı, dinleyiciler tarafından fark edildi ve bu da rap müziğe sempati oluşmasını sağladı. Özellikle şu sıra tartışmaların odağında yer alan, toplumsal hiçbir olaya duyarlı olmayacağı söylenen ve üstten bir bakışla analiz edilmeye çalışılan Z Kuşağı, söylenenlerin aksine haksızlıklarla mücadele etmeye ve söz üretmeye devam ediyor. Bu söz üretiminin bir aracı olarak da rap müzik Z Kuşağı arasında önemli bir yer tutuyor. Dolayısıyla her kuşak kendi müziğini ve mücadele dilini de yaratıyor. Murat Meriç’in açılışıyla, ülkemizdeki rap müziğin önemli isimlerinden Saian, Çağrı Sinci ve Aga B ile bu tarza ve dokunduğu alanlara dair konuştuk. *** Onların dertleri hepimizin ► Her dönem gençliğin müzik alışkanlığına göre müzik tarzları değişiyor. 70’ler ve 80’lerde yükselen Anadolu pop/rockın ülkeyi kasıp kavurduğu dönem sonrasında protest müziğin yükselişe geçtiğini görüyoruz. Bu durumu nasıl yorumluyorsunuz?  Murat Meriç: Anadolu pop bir yandan o dönemin ozanlarının geleneğini geleceğe taşıyan bir hamleydi. Dolayısıyla oradan beslendi, kendilerince bir şeyler kattılar ve büyüttüler. 80’li yıllarda da buradan devam etti. Mesela 70’li yıllarda Timur Selçuk piyanosuyla devrimci şarkılar söylediğinde ya da Zülfü Livaneli sazsız tamamen orkestra ile şarkılar yaptığında eleştirilmişti. Bunların devrimci bir tavır olamayacağını söyleyen insanlar vardı o dönemde. Nitekim 80’lerin ikinci yarısında 90’ların başında Bulutsuzluk Özlemi gibi topluluklar ortaya çıkıp yavaş yavaş politikleşen bir hatta şarkılar üretmeye başladığı dönemde de aslında bir şekilde çok da hoş karşılanmadı. Ya da Duman’ın Amerika karşıtı şarkı söylemesini, sol cenah hoş bulmadı. Çünkü onlar yaşam tarzları farklı olan rock topluluklarıydı. Ve ben niye bizim şarkılarımızı söylüyorlar tadında tartışmalara rastlamıştım. Hatta tam tersi Ahmet Kaya’yı da arabesk diye eleştirmişti o dönem solcu gençler. Orda yavaş yavaş ayrışmalar başlamıştı. Biz Mozaik’i dinlediğimizde elit olarak tanımlanıyorduk (Gülüyor). Grup Yorum varken niye Bulutsuzluk Özlemi diye soranlar oluyordu. Tam tersini söyleyenler de oluyordu. Bulutsuzluk Özlemi taş gibi rock yaparken niye Yorum vs. dinliyorsunuz gibi. Ben hepsini dinlediğim için hepsine maruz kaldım (Gülüyor).  ►Özellikle yeni nesil rap, gençler tarafından oldukça beğenildi. Gençlerin dönemler arasındaki dinleme alışkanlıklarının değişimini nasıl değerlendiriyorsunuz?  Murat Meriç: Rap artık bütün dünyada yükselen bir müzik türü. Ve Türkiye’de de gençler, özellikle varoşlardan gelen, kenar mahallede yetişen ya da kolejlerde okumayan gençler seslerini bu tarzla duyurmayı tercih ettiler. İzmir’den, Ankara’dan, İstanbul’dan birçok isim çıktı. Onlar dertlerini anlatıyorlar ve dertleri aslında hepimizin dertleri. Evet, kendi aşk acılarını da yazıyorlar, başka şeylerden de bahsediyorlar ama bir şekilde seslerini çıkartmak ve kendileri gibi insanların sesini yükseltmek üzere ilerleyen bir ekip var rap’te. Bu dönem rap’in politikleşmesine sebep olan hikâye bu aslında. Bir de çoğu ismin yan yana gelerek yaptığı Susamam çok önemli bir şarkıydı bence. Çok güzel bir karşı duruştu ve aynı gün Ezhel de Olay’ı çıkardı, Ceza’nın içinde bulunduğu bir şarkı yapıldı. Ve neticede şarkıların çıktığı gece ortalık karıştı. Sonrasında ayrılmalar, kopmalar oldu, destekleyenler, köstekleyenler oldu. Kimileri yine aynı şekilde yapmaya devam etti, kimileri “Ah biz yanlış yaptık” dedi ama bunlar hep olur; “Biz yanlış yaptık”lar çıkar, safradır atılır. O şarkının girişinde bir söz vardı, “Biz müziğin dünyayı değiştireceğine inananlardanız” gibi. Gerçekten dünyayı değiştirebileceğini gördük orada. Çünkü çok genç isimler, gençlere, gençlerin sorunlarını anlattılar ve bu sorunların arasında trafik sorunu da vardı, çevre kirliliği de vardı, kadına şiddet de, faşizm de vardı. *** Başkaldırı hayatın her alanında kendini gösterebilir ►Rap denilince akla gelen şeylerden ilki isyan meselesi. Türkiye’de rap bir isyanın ürünü müdür? Toplumdaki yansımasını nasıl yorumluyorsunuz?  Saian: Özellikle Türkiye’de rap’in iki farklı yüzü var. Birisi göz önünde olan, poplaşan, endüstriyelleşen ve hatta lümpenleşen rap; bir diğeri de köklerine bağlı, bağımsız ve hatta kafa tutan, protesto eden rap. İlkindeki tavır kimileri için isyan eder gibi bir tablo çizse de, aslında altı doldurulamayan bir ergen isyanın ötesine de pek geçmeyen bir durum. Esas rap, yani asıl taşıyıcı olan rap ise daha sistematik ve daha özgün, bir hesap sorma halinde ve hatta bütün ötekileri ve azınlıkları kapsayıcı tutum içinde.  ►Rap müzikte doğrudan bir sokak çağrışımı var. Elbette bu çağrışımın hepsini politik olarak nitelendirmek mümkün değil. Sizin için politik rap doğrudan iktidar eleştirisiyle mi sınırlıdır?  Saian: İktidar eleştirisinden kasıt siyasi iktidarsa elbette bununla sınırlı değil, olmamalı. Hatta ben politik rap yerine protest rap demeyi tercih ediyorum. Bir başkaldırı hali hayatın her alanında gayet doğal olarak kendini gösterebilir. Kendi adıma, ben özgür düşüncenin ve insan onurunun karşısında olan her şeyin karşısındayım. Bir gün mevcut ahlaksal düzenle çatışırsınız, bir gün okulda öğretmenle ya da evde babayla ya da herhangi bir iktidar objesiyle. Bu anlamıyla evet iktidarla, üzerimize bir sulta kuran, kurmak yollarını arayan her şeyle çatışabiliyorum. *** Rap’in baskıya uğraması kaçınılmaz ►Protest ruhunun yansımasını yaptığınız üretimlerde net şekilde görüyoruz. Bu üretimleri yaparken nelerden besleniyorsunuz?  Çağrı Sinci: Okuduklarımdan, dinlediklerimden ve öncelikli olarak deneyimlediklerimden. İletişimde olduğum insanlar - yaşları ne olursa olsun - yüz ifadeleri, söyledikleri ya da söylemedikleri bir söz aklımda bambaşka anlam kapıları açan yaşantılara dönüşüyor. Her gün gördüğünüz yaşlı eskicinin, çirkin sesiyle söylediği şarkı, benim için muazzam bir dörtlüğün ilhamı olabiliyor. Bunun için kendi içime, bu deneyimlerin bendeki karşılıklarına, biraz da özenerek bakmam gerekiyor. Bazen bunu becerebiliyorum.  ►Her dönem muhalefete etki eden müzik tarzları, iktidarlar tarafından baskı altına alınmaya çalışıldı. Rap müziğin de böyle bir duruma uğradığını veya uğramasının yakın olduğunu düşünüyor musunuz?  Çağrı Sinci: Baskıya uğraması kaçınılmaz, fakat bu nasıl bir baskı olur? MC’leri yazdıkları rap şarkılar yüzünden hapse atarak mı? Bunun işe yaramadığını gördük. Tabii zorla giydirilmiş bir halkı kin ve düşmanlığa tahrik ya da suç ve suçluyu övme kılıfının bedeli ve topluma yansıması, uyuşturucuyu methetme suçundan farklı olacaktır. Tepkisel anlamda sokaktaki karşılığı ne kadar farklı olur bunu kestiremiyorum. Zorla susturulmaya çalışılması bir yana, icra edicilerin özgürlükten değil lüks ve konfordan yana tavır takınması bana daha olası geliyor. *** Farkında olmak ve fark ettirmenin peşindeyim ►Rap ve Z Kuşağı’nın ilişkisi oldukça derinleşti. Üretimlerinizi yaparken o ilişkiyi göz önünde bulunduruyor musunuz?  Aga B: Bu, henüz bir derinleşme midir bundan pek emin değilim. Ancak kesinlikle o yönde şekillenecektir. Hip hop kültürüne karşı ilgilerinin çok yoğun olduğu aşikâr; bu yüzden, bu müziğin üreticisinin de muhakkak ki bu etki alanının farkında olması ve söylemlerini, tespitlerini, önermelerini bu bilinçle tartması gerekir diye düşünüyorum. Ben avazımı bu niyetle kullanmaya özen gösteriyorum.  ►Şarkılarınızda, mevcut yılgınlık haline hiç takılmadan dinleyeni harekete geçirecek ve cesaret pompalayan sözlere yer veriyorsunuz. Size göre insanlık adına bir şeylerin yoluna girmesi “risk alarak” mı olacak? Aga B: Esasen bunu daha çok kendim için yapıyorum. Söyledikçe pekiştirmek, hatırlamak için. Ve tabii ki "eşlik" de "eşlik eden" de hissedebilsin diye. Konu artık alışılmışlıkla alakalı diye düşünüyorum. Yoluna girmesini beklediğimiz şeyler, artık neredeyse katılaşmış. Buna ister konfor alanından çıkmak deyin ister risk almak. Bir şekilde dile getirerek, irdeleyerek kırmak gerek. Özünde, farkında olmak ve fark ettirmenin peşindeyim. Esbjörn’ün anısına
Aynı başlıkla başka bir Esbjörn yazısı da yazmışımdır mutlaka. E.S.T. de tıpkı Medeski, Martin and Wood gibi, Loose Tubes ve Red Snapper gibi, hakkında yazı yazmak için doğru dürüst bahaneye bile ihtiyaç duymadığım gruplardandı. Üstelik bir de çok sevdiğim Esbjörn Svensson genç yaşta ölmüştü. Jaco, Jeff, Kurt gibi. Pazar akşamı, bir yandan gecikmiş iki çeviriden birini hâle-yola koymaya çalışıp, bir yandan da yarım kulakla Mezzo dinlerken kulağıma değil de gözüme kel kafalı, iri yarı biri çarptı. Bu da kim diye düşündüm. Derken aşina bir piyano sesi duydum. Esbjörn’i hatırlattı. Kafamı çevirip baktım, o çalıyordu zaten. Kel şahıs da Dan Berglund çıktı. Piyanoda Esbjörn Svensson, basta Dan Berglund… Eh, davulda kim olabilir? Piyanistin liseden beri birlikte çaldığı bir arkadaşı: Magnus Öström. Orta yerinden bir Esbjörn Svensson Trio – E.S.T. konserine dalmışım meğer. Ne zaman başladığını bilmediğim için kimseye de boşu boşuna haber vermeyeyim dedim. Keşke haber verseymişim. Bir saate yakın çaldılar çünkü. Esbjörn, Dan ve Magnus. Kendilerini hiçbir zaman bildik anlamda bir ‘caz’ tanımının içine hapsetmiş olmasalar bile, sair etkilere de açık kalmış üç genç cazcı. KISA SÜREDE AVRUPA’NIN EN POPÜLERİ OLDULAR E.S.T. 1993’te kuruldu. İlk LP’leri “When Everyone Has Gone” pek ilgi toplamadı ama çok geçmeden alışılmış caz meraklılarının dışında hayranlara da sahip oldular. 1996’da “Esbjörn Svensson Trio Plays Monk”ta Svensson’un cesur yorumu eleştirmenlerin takdirini kazandı. Bir yıl sonra “Winter in Venice” ile ülkelerinin En İyi Caz Albümü ödülünü aldılar. 1999’da “From Gagarin’s Point of View” onlara Alman ACT ile ilk anlaşmalarını getirdi. 2002’de “Strange Place for Snow” çıktığında E.S.T. Avrupa’nın en popüler caz grubu olmuştu. 2003’te “Days of Falling”, BBC Caz Ödülleri’nde Uluslararası Sanatçı Ödülü’nü getirdi. Üç yıl sonra “Tuesday Wonderland” çıkınca da, Amerikan caz dergisi Down Beat’in kapağını süsleyen ilk Avrupa grubu olma onuruna eriştiler. Son albümleri Leucocyte’i 2008 başlarında kaydettiler. Svensson, Brad Mehldau ile kıyaslanan bir piyanist, çok yetkin bir besteci, grubuyla yekvücut olmuş bir liderdi, ama E.S.T. sadece Esbjörn Svensson demek değildi. Öström ve Berglund da grubun ayrılmaz parçaları, üçte ikisiydiler. Gene de, E.S.T. adından da anlaşılacağı gibi grubun ruhu, itici gücü Esbjörn’du. Zaten on beş yılı aşkın bir süre içinde E.S.T. dışında pek az kayıt yapmıştır. Enerjisini Magnus Östrüm ve Dan Berglund’a, onlarla oluşturduğu üçlüye odaklamıştı. Çoğu piyanist gibi solo albüm de çıkarmamıştı, vakti olmamıştı çünkü. DENİZİN DİBİNDE BİLİNCİNİ KAYBETMİŞTİ Ülkesinin ve Avrupa’nın en iyi caz müzisyenlerinden Esbjörn Svensson, tüple dalmaya meraklıydı. 14 Haziran 2008’de gene bir grupla daldı. Onu denizin dibinde bilincini kaybetmiş halde buldular. Hastaneye helikopterle yetiştirildi ama canlandırma çabaları sonuçsuz kaldı. Genç bir karısı, iki oğlu vardı. Henüz 44 yaşındaydı. Ardından albümler çıktı, tekrarlandı, yeni versiyonlar türedi. Yol arkadaşları Dan ve Magnus çok sarsılsalar da, bir süre sonra müziğe döndüler. Ama Esbjörn ile aştıkları yolu yeniden adımlamadılar, kendi patikalarını açtılar. İkisi de birkaç kere daha geldi İstanbul’a. İstanbul Caz Festivali, Camialtı Tersanesi’nde yeni bir proje başlattığında hemen aklıma gelen onlar olmuştu: Caz İçin Tuhaf Bir Yer. Çünkü bir E.S.T. albümünü hatırlatıyordu: Strange Place for Snow. Bir konserlerinden sonra sahne arkasında bu albümleri için onlarla söyleşi yapmış, bu garip ‘yer’in, bir sauna olduğunu öğrenmiştim. Saunaya girdiklerinden farklı bir kapıdan çıkınca kendilerini karların içinde bulmuşlar… Neyse, onları dinleyemediniz diye nispet yapmak gibi bir niyetim yok. Bir sonraki konseri haber vereyim dedim. E.S.T. 25 Şubat’ta, Türkiye saatiyle 00.30’da Mezzo’da. Seven-sevmeyen herkesin haberi olsun. Tanımayanların da olsun, çünkü caz sevmeyen, eş-dost hatırına korka korka bir konsere gidenleri bile kendi saflarına çekmeyi becerirlerdi. Ünlü elektronik müzik ikilisi Daft Punk, ayrıldıklarını açıkladı
'Çığlık' tablosunun üstündeki yazının gizemi çözüldü
Ünlü ressam Edvard Munch’un 1893 yılında resmettiği Çığlık tablosundaki gizemli yazının yapılan incelemeler sonucu ressama ait olduğu saptandı. Dünyanın en çok tanınan tablolarından birindeki küçük ve zor seçilebilen yazıyla yazılan bir cümle, sanat dünyasında birçok varsayımın üretilmesini beraberinde getirmişti. Resmin sol üst köşesine kurşun kalemle "Sadece bir deli tarafından çizilebilir" yazısı bulunuyordu. Norveç Ulusal Müzesi'nin kızılötesi taramalarla yaptığı testler, yazıyı yazanın Edvard Munch'un kendisi olduğunu belirledi. BBC Türkçe'nin aktardığı habere göre, ilk olarak 1893'te, o dönem Kristiania adıyla bilinen Munch'un memleketi Oslo'da sergilenen eser, kaygının evrensel bir ifadesi haline gelmişti. Resmin etkileri 90'ların Hollywood korku filmi serisi Çığlık'tan (Scream) günümüz emojilerine kadar görülüyor. Sanat eleştirmenleri uzun süredir yazıyı öfkeli birilerinin mi, yoksa hayatı boyunca psikiyatrik sorunlar yaşayan Munch'un kendisinin mi yazdığını sorguluyordu. Müze, Munch'un kendi günlükleri ve mektuplarındaki el yazısıyla, resimdeki yazıyı yeni bir teknoloji kullanarak karşılaştırdı ve yazının ressamın kendisine ait olduğu sonucuna vardı. Eser Oslo'da gelecek yıl açılacak yeni bir müzede sergilenmek üzere elden geçirildi. “YAZININ MUNCH’UN KENDİSİNE AİT OLDUĞUNDAN ŞÜPHE YOK” Müzenin küratörü Mai Britt Guleng, "Yazının Munch'un kendisine ait olduğundan şüphe yok. Hem el yazısının kedisi hem de Munch'un resmi Norveç'te gösterdiği 1895'te yaşananlar hep aynı sonuca işaret ediyor" dedi. 1994'te Çığlık tablosu Norveç'teki bir müzeden çalınmış ve İngiliz dedektiflerin gizli operasyonuyla yeniden bulunmuştu. Loopland albümünün çıkış teklisi Nephes, dinleyiciyle buluştu
Dersu, Bildiğin Gibi Değil grubundan Dersu Doğan’ın 2018’de temellerini Ankara’da attığı bir elektronik müzik projesi..  Loopland albümünün çıkış teklisi Nephes, dinleyiciyle buluştu. Yakın dönemde yayınlanması planlanan Loopland albümünden Nephes, elektronik elementler üzerine downtempo ve ambient türlerinden beslenen bir şarkı.  Bağlama melodisi ve 80’lere selam çakan synthesizer tonlarıyla hem nostaljik hem de etnik bir tarza sahip. Şarkının aranjesi Dersu Doğan ve Yiğit Uçkan ortak çalışmasının ürünü. Bağlama kayıtlarında ise Anıl Mızrak ve Dersu’nun babası Ayhan Doğan yer alıyor. Yönetmenliğini Alper Akdağ’ın üstlendiği klipte, 40 yıldan uzun süredir bağlama ustalığı yapan Mehmet Ali Çetinkaya’nın bir bağlamayı ağaçtan enstrümana dönüştürme süreci ele alınıyor. Görmeye pek alışık olmadığımız klibin kamera ve kurgu sürecine Dersu ve Yiğit de katkıda bulundular. Şarkıya tüm dijital müzik platformlarından, klibe de YouTube üzerinden ulaşabilirsiniz. https://youtu.be/2HQjTAKHLns https://spoti.fi/2OAnuPl https://apple.co/2ZcmLpv https://dersu.space  PEN Duygu Asena Ödülü Ayşe Buğra’nın
PEN Yazarlar Derneği, bu yılki Duygu Asena Ödülü'nü Prof. Dr. Ayşe Buğra’ya verdi. Dernek, ödülü Buğra’ya verme gerekçesini de şu cümlelerle açıkladı: “Kişiliğine yönelik saldırılar karşısında, “her zamanki sağduyulu, alçak gönüllü duruşunu bozmamış, tepkisini 'memleketim için üzüldüm' diye göstererek insanlık, vicdan ve terbiye dersi vermiştir.” ENGELLERE RAĞMEN KENDİNİ ÖĞRENCİLERİNE ADADI PEN Yazarlar Derneği şöyle seslendi: "PEN Yazarlar Derneği, her yıl iki ödül verir. Bunlardan ilki kadın hareketinin öncülerinden ve en duyarlı kalemlerinden, genç yaşta yitirdiğimiz Sevgili Duygu Asena adına düzenlenen PEN Ödülü, diğeri ise o yılın şiir bildirisini hazırlayacak olan, edebiyatımızı varlığıyla, eserleriyle zenginleştirmiş bir şaire verilen PEN Şiir Ödülü’dür. 2021 PEN Duygu Asena Ödülü’nü, varlığıyla, çalışmalarıyla, kitaplarıyla, duruşuyla, eğitimci ve bilim insanı kimliğiyle örnek oluşturan Prof. Dr. Ayşe Buğra’ya sevgi ve saygıyla sunuyoruz. Ayşe Buğra Dünya Bilimler Akademisi’nin 2015 Sosyal Bilimler Ödülü’nü kazanmış dünya çapında bir bilginimizdir. Üniversite kavramının içinin her geçen gün daha da boşaltıldığı, ülkemiz eğitim sisteminde çağdaş ve evrensel değerlerden uzaklaşıldığı, her alanda olduğu gibi akademik bağımsızlığın da baskı ve tehdit altında olduğu, Cumhuriyet ilkelerinden ödün verildiği, karşı devrim adımlarının uygulanmaya çalışıldığı bir dönemden geçmekteyiz. Bu dönemde, dünya bilim camiasında en saygın yeri olan, eserleri dünyanın birçok üniversitesinde kaynak olarak kullanılan Ayşe Buğra yaşadığı tüm güçlüklere, engellere karşın kendini öğrencilerine adamayı, eğitim vermeyi sürdürdü. Adliye koridorlarında uzun sürmüş eziyet sürecinin tanıklığını ve adalet arayışını sürdürürken, haksızlıklara baş eğmemenin de örneğini verdi." 'TERBİYE DERSİ VERDİ' "Yine bu dönemde siyasi otoritenin hakaret, iftira ve tehditlerine uğramış, hedef gösterilmiş, aşağılanmaya çalışılmıştır. Kişilik haklarına saldırılmış, hem bir Cumhuriyet Aydını hem de kadın olarak kendisine bedel ödetilmek istendi. Ayşe Buğra bu saldırılar, bu hoyratlık karşısında her zamanki sağduyulu, alçak gönüllü duruşunu bozmamış, tepkisini “memleketim için üzüldüm” diye göstererek insanlık, vicdan ve terbiye dersi verdi. Biz PEN Yazarlar Derneği olarak Ayşe Buğra’nın üzüntüsüne katılıyor, ancak kadın olmanın, bilim insanı olmanın onurunu, tüm kadınlar için, kadın özgürlüğü için taşıyan ve bunun ülkeyi de, düşünceyi de özgürleştireceğini bilen onun gibi bir Cumhuriyet Kadınımız olduğu için sonsuz bir sevinç duyuyoruz. 2021 PEN Duygu Asena Ödülü’nü kabul ettiği için kendisine teşekkür ediyoruz. " Kayyum çağı öyküleri
Geçen hafta Netflix’te çok sinir bozucu bir film gösterime girdi. I Care a Lot (Çok Önemsiyorum) adlı filmin sinir bozuculuğu, her geçen gün içine daha da gömüldüğümüz ‘kayyum düzeni’ni fazlasıyla gerçekçi biçimde anlatmasından kaynaklanıyor. ‘Hayatımız film gibi’ değil ama filmlerimiz hayat gibi! Filmin baş karakteri Marla Grayson, birikmiş parası olan yaşlı ve yalnız insanları sahte doktor raporlarıyla ‘kendine bakmaktan aciz ve bunamış’ olarak gösterip mahkeme kararıyla bakımevine kapatıyor, sonra da tümüyle yasal yollardan kayyum olarak atandığı varlıklarını harcamaya başlıyor. Hollywood sineması, Aristo’nun Poetika adlı yapıtında tanımladığı özdeşleşme (mimesis) kuralları üzerine inşa edildiği için senaryo, oyunculuk, çekim ve kurgu stratejileri, müziğin kullanımı gibi unsurlar seyircinin belli duyguları yaşamasını sağlayacak biçimde tasarlanır. Bu film de bunun çok iyi bir örneği: Profesyonel kayyum Marla Grayson’dan kolayca nefret ediyor, zavallı ihtiyarların bu sömürü çarkından kurtulmasını umuyorsunuz. En fenası da, yapılan tüm kötülüklerin yasalarca korunuyor olmasının yarattığı o dehşetli çaresizlik hissi… Ama bu film özdeşleşme gücünü -sinir bozuculuğunu!- sadece başarılı tragedya uygulamasından almıyor ne yazık ki, anlatılanları farklı bir düzeyde birebir yaşıyor olmamızın da bunda payı var. Birkaç beş yıl önce, çok yaşlı ve akıl sağlığı yerinde olmayan bir teyzemize yaklaşan bazı yabancıların yol açtığı huzursuzluk sonucu, yakın aile fertlerinin isteğiyle teyzeye kayyum olarak atanmamla ilgili tuhaf bir mahkeme sürecine girdim. Belge işleri, sağlık raporları, adres kontrolleri, karşısındakilere son derece kaba bir üslupla seslenen mahkeme üyelerinin yönettiği duruşmalar vs. derken, neyse ki kimseye kayyum olarak atanmadım. Yasal süreç başladıktan bir süre sonra teyze yaşamını yitirdi, ama kadıncağızın ölümünden aylar sonra bile, kayyum atama davasının hâlâ sürdüğüne dair zarflar gelmeye devam etti. Bu deneyimden, kayyum atama süreçlerinin epey zorlu olduğunu -en azından hakların korunmasıyla ilgili durumlarda- öğrenmiş oldum. Lakin halkın bir kısmının politik tercihleri ya da akademik kurumların özerkliği gibi durumlar söz konusu olduğunda işlerin hiç de öyle olmadığını hepimiz biliyoruz: Türkiye’de kayyum işleri, uzunca bir süredir sadece bir kişinin dudaklarından çıkacak sözlere bakıyor.  Şu ya da bu nedenle hoşuna gitmeyen bir belediye yönetimi mi var, hemen kayyum atayarak el koyuyor. Bir üniversitede özgürlük ve bilimsellik gibi kavramlar mı öne çıkmış, hemen kayyum-rektör atayarak kurumu mümkün olduğunca aşağıya çekmeye çalışıyor. Kurumların içini boşaltmak ve her türden muhalefeti etkisizleştirmek için kullanılan harika bir araç bu kayyum uygulaması! İşte I Care a Lot filmindeki karakterin kafası da tıpkı bu ‘başgan’ınki gibi işliyor. Mesele sadece kafa meselesi değil tabii; öyle bir sistem kurulmuş ki, kadının gözüne kestirdiği kurbanlar için istediği raporları hemen yazacak doktorları, istediği mahkeme emirlerini çıkaracak yargıçları, yaşlıların damarlarına istediği kadar ilaç basacak bakımevi müdürleri var. Her şey kötü, her şey alçakça ve her şey tümüyle yasal! Neyse ki filmin hayatla benzerliği burada bitiyor. Bizde, başta Boğaziçili gençler olmak üzere, filmde bulunmayan birçok şey var. Bu sayede, Hollywood filmlerinin yarattığı duygular gibi gelip geçici olmayan bir direnç ve direniş enerjisinin sürekliliğinden söz edebiliyoruz. Sadece seyirci değiliz yani... *** ‘Kayyumlar çağı’, güç sahiplerinin halkla ilişkileri yönünden daha önceki yüzyıllara benziyor. İktidarlar, belki güç aklı da yozlaştırdığı için, dünyayı hâlâ yüzlerce yıl önceki hâliyle tanımlamaya ve sürdürmeye çalışıyorlar. İstedikleri makamlara istedikleri kişiyi atayarak çarkı eskisi gibi döndüreceklerini sanıyorlar. Ama biz eskiden ezilenlerin sahip olmadığı bir güce sahibiz artık: İletişim. Taht değişikliklerinin bile ülkenin bir ucunda ancak günler, belki haftalar sonra öğrenilebildiği, saray tarihçileri ne yazmışsa tarihin öyle kabul edildiği günlerin halkı değiliz biz! Bu varoluşsal gücün araçlarından olan BirGün’ün yeni abonelik kampanyalarına bir göz atmayı ihmal etmeyin lütfen. Üniversite direnişlerinde müziğin birleştiren gücü
HAZIRLAYAN: Cihangir Köroğlu Siyasi tansiyonun yüksek olduğu ülkemizde Melih Bulu’nun Boğaziçi Üniversitesi’ne kayyum rektör olarak atanmasının ardından başlayan eylemler hız kesmeden sürüyor. İktidarın hedef tahtasına oturtulan öğrenciler önce "aşağıya bakmadıkları" için polis saldırısına uğradılar sonrasında da “devletin gücünü" görmeleri için hukuk dışı kararlarla tutuklandılar. Diğer yandan tüm bunlar yaşanırken olayın başkahramanı kayyum rektör Bulu, öğrencilere şirin gözükmek için verdiği röportajlarda "iyi bir Metallica ve hard rock" dinleyicisi olduğunu söyledi. Tabii Boğaziçi Üniversitesi öğrencilerinin rektöre cevabı yine Metallica'nın "For Whom The Bell Tolls /Çanlar Kimin İçin Çalıyor" şarkısı ile oldu. 1980 askeri darbesi ile başlayıp Boğaziçi Üniversitesi eylemlerine kadar uzanan süreçte demokrasinin rafa kaldırıldığı, kesintiye uğratıldığı dönemlerde özellikle üniversite gençliğinin kendisini ifade etmek, taleplerini dile getirmek için aracı olarak kullandıkları müzik tercihlerindeki değişim ve dönüşüme mercek tuttuk. Sözü Müzik tarihçisi Murat Meriç ve müzisyenler İlkay Akkaya, Hüsnü Arkan, Nejat Yavaşoğulları ve Tarkan Gözübüyük’e bırakalım. *** Söz söylemek isteyenler müzikle birlikte toplandı ►Türkiye’de yüzyıllardır isyan ve müziğin tarihsel olarak iç içe geçmişliği var. Pir Sultan’dan Ruhi Su’ya akan bu nehir, 80 sonrası üniversite kampüslerinde vücut buldu ve buradan birçok grup ve sanatçı doğdu. 80 sonrası dönemin ‘isyan ve müzik’ ilişkisindeki değişimi ve gelişimi nasıl yorumlarsınız?  Murat Meriç: 80 sonrası, bir noktada karanlık bir dönem. 12 Eylül’den sonra neredeyse Türkiye’nin birçok şeyi yok edildi ve yok edilmek üzere çalışılmalara girişildi. Bilgiler, insanlar ya yok edildiler, ya susturuldu ya da Türkiye’ye uzun süre gelemeyecek durumda bırakıldılar. Böylesi bir karanlık dönemde geçmişten gelen şarkılar da susturuldu. 80 öncesi sanatçılara baktığımızda Cem Karaca, Edip Akbayram, Selda Bağcan gibi birçok isim suçlamalarla ve cezalarla ve bir nevi sürgünlerle karşı karşıyaydılar. İnsanların müzik yapamadığı, konser veremediği, konserlere gidemediği çünkü konserlerin yasaklandığı bir dönemdi. Böylesi ortamda insanlar üniversite çevrelerinde buluştular ve müzik yapmak üzere yola çıktılar. Ve kimileri geçmişe bakma ihtiyacı duydular. Boğaziçi Üniversitesi’ndeki Mozaik Müzik Topluluğu adıyla kurulan topluluk, bir taraftan kendi şarkılarını yapmaya çalışırken, diğer taraftan eskiyi bize hatırlatan bir kısım üretimler sundular. 1970’li yılların sonuna baktığımızda bunu Ankara’da Yeni Türkü’nün yaptığını görüyoruz. Konserlerden önce kitapçıklar dağıtılıyor, 1960’larda 70’lerde yapılmış bir kısım protest şarkılar Türkçe ve orijinal dilleriyle insanlara sunuluyor. Mozaik de 80 sonrasında bunu yaptı. Bize Theodorakis, Victor Jara gibi bir sürü insanı tanıttı konserlerinde. Sonrasında da kendi şarkılarını üretmeye başladıklarında döneme dair notlar tuttular. Tabii bir taraftan da Ezginin Günlüğü, Grup Yorum gibi topluluklar kuruluyordu diğer üniversitelerde ve çevrelerinde. Ve bu topluluklar yavaş yavaş Türkiye’ye dair söz söyleme ihtiyacı duyan insanların buluştuğu yerler oldular. Verilen konserler ve duyulan yoğun ilgi yeniden protest müziğin yükselmesini sağladı. Tabii o dönemin rock gruplarını da söylemek gerekiyor Kramp, Devil ve Bulutsuzluk Özlemi gibi. Bulutsuzluk Özlemi, Nejat Yavaşoğulları’nın solo ilk albümünün adıydı ve o bir topluluk ismi oldu ardından gruba evrildi. Tıpkı Boğaziçi Üniversitesi bünyesinden çıkmış olan Kardeş Türküler gibi. Aslında Boğaziçi Gösteri Sanatları Topluluğu’ydu. İlk albümlerinin adı olan Kardeş Türküler’i grup ismi yapıp yollarına devam ettiler. *** Tüm baskılara rağmen alanlardan ayrılmadık  ► Müzik yapmaya başladığınız dönem askeri darbe sonrası baskıların yoğun olduğu bir dönem. Buna rağmen 80’lerin ortasından itibaren üniversitelerde yavaş yavaş hareketliliğin ve örgütlenmenin başladığı zamana denk geliyor. Müziğin, itirazın çoğalmasında nasıl bir katkısı olduğunu düşünüyorsunuz? İlkay Akkaya: Üniversitenin ilk yılları, cuntanın tüm yasakçı, sınırlayıcı etkilerini çok yoğun yaşadığımız yıllardı. Sosyal anlamda bütün faaliyetler yasaktı bir kere. İlk faaliyetlerimiz bu sosyal alanın oluşturulması ve genişletilmesi etrafında şekillendi. Müzik, halk kültürü, fotoğraf gibi çalışmalarla birçok üniversitede öğrenci faaliyetleri ivme kazandı ve sonraki yıllarda öğrenci dernekleri örgütlenmelerine büyük katkısı oldu. Birçok müzik grubu da bunun etrafında-sonucunda oluştu aslında. Cezaevi sorunu, insan hakları ihlalleri, mitingler, grev yerleri ve buna benzer alanlar, konser mekânlarımız ve konularımızdı. Cuntanın muhalefeti ezip geçme ve illegalize etme politikasının boşa çıkarılmasında, o dönem kurulan müzik gruplarının büyük katkısı oldu. Yasaklamalara, baskılara rağmen dinleyenler ve söyleyenler alanları doldurdu ve var oluşunu ortaya koydu, alanı genişletti. Çünkü müziğin diğer sanat dallarından daha şanslı olduğu bir nokta var. O da, birlikte yeniden üretilebilmesi. Bu yeniden üretim, ortak bir ruh ve direnç geliştirilmesi anlamında çok etkili oldu bence. ► Üniversite yıllarında bir aktivist ve müzik grubu üyesi olarak, Boğaziçi Üniversitesi öğrencilerinin itirazlarını dile getirmek için Mahsuni Şerif’in “yuh yuh” türküsünü coverlamalarını ilk duyduğunuz da ne hissettiniz? İlkay Akkaya: ‘Yuh Yuh’un seçilmesi çok isabetli olmuş bence. Çünkü tam da yukarıda söylediğim gibi birlikte söylemeye, her haksızlıkta cevap olmaya hazır bir türkü. Ritmik yapısı dinamik, sözleri toplumumuzun bir türlü iyileşmeyen yaralarına çok isabetli değiniyor. Aşık Mahsuni 68 kuşağının bir ozanı. Direniş geleneğinin tarihselliğinin kavranması açısından da güzel bir seçim. Çok iyi yapmışlar. *** Onların programları yok yalnızca takıntıları var  ► Şarkılarınızın alt metninde toplumsal olaylara değiniyorsunuz. Boğaziçili öğrencilerin yaşadığı ve ülkenin geneline mâl olan bu süreci nasıl değerlendiriyorsunuz? Hüsnü Arkan: Boğaziçi Türkiye’yi yönetenler için bir sembol. Ayasofya da bir semboldü; sembollerle uğraşıyorlar. Yeni sağcıların kafası böyle çalışıyor. Herhangi bir programları yok, yalnızca takıntıları var. Yığınları takıntılarının peşinde sürüklemeye çalışıyorlar. Allah için başarıyor gibi görünüyorlar da. Fakat dünyaları hiçbir zaman dikensiz gül bahçesi olmayacak. Özgürleşme fikrini yok edemezsiniz. *** ‘YÖK’ün Yıldönümü’ şarkısı hâlâ güncelliğini koruyor  ► 90’ların ortası üniversite gençliğinin özellikle “parasız, eşit ve bilimsel eğitim” talebiyle sokaklara çıktığı dönem yaşanan bu anti demokratik tutuma karşı tavrınızı “YÖK’ün Yıldönümü” şarkınızla dile getirdiniz. Bu şarkı hâlâ güncelliğini koruyor mu? Nejat Yavaşoğulları: Maalesef öğrencilerin talepleri hiçbir zaman iktidarlar tarafından hoş karşılanmadı. Bu taleplerin tümü daha iyi bir eğitim için yapılan taleplerdi. Ne talep etmişler, parasız, eşit ve bilimsel eğitim demişler. Bugün ne diyorlar, özet olarak üniversite özerk olmalı, kendi rektörünü kendi içinden seçmeli diyorlar. Sonuç yine kötü muamele, yenilik olarak da biber gazı var. Böyle bakarsak “Yök’ün Yıldönümü” şarkısı tabii ki güncelliğini sürdürüyor bu şartlarda. Ne yazık ki “Acil Demokrasi” şarkısı da. Keşke demokrasimiz gelişseydi de, hâlâ Acil Demokrasi şarkısını çalma ve dinleme ihtiyacı olmasaydı diyorum kendi adıma. *** Müzik meclisine sahte diplomayla girmek zor  ► Boğaziçi olaylarından ve Bulu’nun açıklamalarından sonra, sizce Melih Bulu rock müzik kültürünü anlamış mıdır? Ya da Bulu’nun hard rock müziğe değinmiş olması kasıtlı ve bilinçli midir? Tarkan Gözübüyük: Melih Bulu’nun içine düştüğü durum çok zor. Müziğe değinme maksadı, gençlere hoş görünmek olabilir. Siyasetçiler çıkar uğruna her şeyi söyleyebildiği için insan bazen neye inanacağını şaşırıyor. Ne var ki müzik meclisine sahte diplomayla girmek kolay değil. Elif Şafak geçen ay The Spectator dergisinde yılların metalcisi olduğunu açıkladı. O yazıda gayet ikna edici detaylar var mesela. Konuya sevgi ve saygıyla girilmiş. Tarzın öncüleri ve alt türleri sıralanmış. 80’lerin butik plakçılarından, Emek Sineması’nın sokağındaki Remix tarif edilmiş. Yazının sonuna doğru Heavy metal camiası birinci çoğul olarak “biz” şeklinde ifade edilmiş. Bunlar doğru şifreler. Artık tık almak en önemli mevzu
Fotoğraflar: Halil Güzel IŞIL ÇALIŞKAN Türkçe pop müziğin ritmini yakalamayı başaran isimlerden biri Güliz Ayla. Hatta yakalamakla kalmayıp kendi ritmini ekleyenlerden. Her şarkıda yeni bir dünya yaratan Ayla, en son ‘Evdekilere Söyle’ isimli şarkıyla dinleyiciyle buluştu. Sözü ve müziği Güliz Ayla’ya ait olan şarkının düzenlemesi ve mix’i aranjör Sabi Saltiel’e, mastering’i ise Will Quinnell’e (Sterling Sound) ait. Şarkı sözlerinde cesur, güçlü ve bir o kadar da eğlenceli bir kadının duygularının anlatıldığı “Evdekilere Söyle”nin video klibinde Ayla’ya 15 kişilik profosyonel dans grubu da eşlik etti. Aynı zamanda Popüler Müzik Sanatı Vakfı’nda ve Musiki Eseri Sahipleri Grubu Meslek Birliği’nin yönetim kurulunda bulunan Ayla, müzisyenlerin yüzde doksanının sigortasız ve güvencesiz olduğunu söylüyor ve ekliyor: “Ben de yıllarca bir sanatçı olarak değil, bir ekibin parçası olarak çalıştım, o yüzden bizim de hatalarımız var, bunu da görüyorum. Kazancımız günlük olduğunda, ne koparsam kar düşüncesi yaygın.” Ayla ile müzik serüvenini ve pandemide müzisyenleri konuştuk. >> “Evdekilere Söyle” isimli şarkıda bol reggae tınılarıyla enerji saçıyorsunuz. Nedir bu şarkının hikâyesi? Şarkıyı bir buçuk yıl önce yazdım. Aşık olduğum adama hislerimi yazdım, tamamı gerçek, kendi duygularım. Tek kalemde çıktı, ilk yazdığım taslaktan tek bir kelime bile değişmedi. İlk yazdığım andan beri beni çok heyecanlandıran ve dinleyicimin seveceğine emin olduğum bir şarkıydı. >> Türkçe pop müziğin günümüzdeki ritmini yakalamanızda müzisyenlere “alternatif” adı altında tanınan özgürlükten bolca faydalanmanız önemli bir etken olmalı… Özellikle pop şarkılarında beni rahatsız eden şey duyduğum her şeyin aynı olması. Hit şarkının formülü her yıl trende göre değişiyor, herkes de bu formülü hemen keşfedip kopyala yapıştır yapıyor. Çünkü ‘tık’ almak en büyük mevzu olmuş. Ben besteci ve söz yazarıyım, anlatmak istediğim şeyler var, bunları yeni yeni şeyler deneyerek dinleyicimle buluşturmak tek hikâyem. Tabii ki ne kadar dinlenirse o kadar havalara uçuyorum. Ama tek yarışım bu değil, herkesten önce benim kendi tatminim önemli, yoksa müzik yapmamın hiç bir anlamı yok.  90’LARA ÇOK ŞEY BORÇLUYUM >> 90’lar popu desem? Ben 88’liyim. Çocukluğum derim. Ayrıca O dönemin şarkıcılarından çok sayıda insanla çalıştım. Metin Özülkü de beni müzik piyasasına sokan ilk müzisyendir. Ben 90’lara çok şey borçluyum. >> Yaşanılan dönemle ülkedeki popüler müzik arasında bir ilişki kurulabilir mi? Bence kurulamaz. Yaşanılan dönemi pek anlatmaz pop. Geneli aşk üzerine kuruludur. Yaşanılan dönemi müzisyenlik, müzisyen hayatları ve sıkıntıları ile ilişkilendirirsek sabaha kadar konuşabiliriz. Çok doluyum bu konuda. ŞARKI YAZMAK BİRAZ DA OYUN İŞİ >> Kendi şarkılarınızın yazarısınız. Sözlerin anlamı bir şarkı için ne kadar önemli? Tabii ki var, genel hikâyede. Ama dürüst olacağım, bu biraz da oyun işi, bazen ‘cuk oturtursunuz’ oraya o lafı. Kafiyesi güzeldir, ağızdan çıkarken güzel duyulur, ne bileyim üç hecelik bir kelimedir ihtiyacınız bazen. İşte zaten bu uyumu en güzel yakalayan şarkılar güzel geliyor kulağa, dile dolanıyor. >> Pop müzik ile aşk teması arasındaki bütünlüğün vazgeçilmez olduğu bir yanılsama mı? Hayır, yanılsama değil, gerçek. Yapana değil dinleyene sorun, sokağa çıkıp “Pop neden bahseder?” diye yüz kişiye sorsanız, yüzü de “Aşk” diyecek. Tekrarlıyorum, istisnalar var. Benim de aşkı anlatmadığım, başka birinden bahsetmediğim şarkılarım var. Ama aşka yazmak güzel, iyisiyle kötüsüyle, neden yazmayalım? Çok ortak ve herkese dokunan, herkesin kıyısından da olsa hikâyesi olan bir konu değil mi? Bu yüzden ‘popüler’ olmuştur belki. >> Önümüzdeki projeleriniz neler? Stüdyodayım, yeni şarkı geliyor, çok arayı açmayacağım bu yıl, dinleyicime söz verdim. Tabii başımıza başka bir felaket gelmezse! BİR OLMADIĞIMIZ SÜRECE DAHA ÇOK DAYAK YERİZ >> Müzik sektörü pandemide en çok kan kaybeden sektörler arasında. Yazık ki yaşamına son veren müzisyenler var. MSG’nin yönetim kurulunda bulunan bir sanatçı olarak gelinen noktada ne düşünüyorsunuz? Nasıl olmasını dilerdiniz? Müzisyenler tanınmıyor. Bir kimlikleri yok. Yüzde doksanı sigortasız, hiçbir güvenceleri yok. Ben de yıllarca bir sanatçı olarak değil, bir ekibin parçası olarak çalıştım, o yüzden bizim de hatalarımız var, bunu da görüyorum. Kazancımız günlük olduğunda, ne koparsam kar düşüncesi yaygın. Bu yüzden sorumluluk altına girilmiyor. Herkes kayıtlı olsa, vergisini ödese, sigortalı olsa, ama bu şartlarla değil. Öyle bir vergi sistemi var ki kazandığının yüzde kırkını devlete veriyorsun, şartlar iyileşecek, yevmiyeler artacak ki içinden ödesin vergisini, sigortasını. Yönetim kurullarında olduğum Popüler Müzik Sanatı Vakfı (POPSAV)’nda da Musiki Eseri Sahipleri Grubu Meslek Birliği (MSG)’nde de zor durumdaki sahne emekçileri için çabalıyoruz, bireysel olarak da herkes elinden geleni yapıyor görüyorum. Ama yetmiyor işte, tek tek olacak iş değil bu. Biz bir olamadığımız sürece sektör olarak daha çok dayak yeriz. Komünist Manifesto 173 yaşında…
Bilimsel sosyalizmin en önemli program belgesi Komünist Manifesto yazılalı tam 173 yıl oldu. Karl Marx ile Friedrich Engels tarafından Komünistler Birliği’nin programı olarak kaleme alınan Manifesto’nun ilk basımı, 1848 Şubatında Londra’da 23 sayfa hâlinde gerçekleşmişti. Avrupa’nın ardından tüm dünya üzerinde de gezmeye başlayan “komünizm heyulası”nın bu temel metni 173 yılda onlarca dilde, yüzlerce basımla milyonlarca insana ulaştı. Bugün de yaygın bir ilgiyle karşılanıyor, dünyanın en çok okunan metinlerinden biri, bir eylem kılavuzu olarak kitlelerle buluşuyor. “Avrupa’da bir heyula geziyor –komünizm heyulası” sözleriyle açılan, “Bütün ülkelerin işçileri, birleşin!” diyerek kapanan Manifesto, 173 yılın ardından insanlığın en etkin kurtuluş reçetesi olmayı da sürdürüyor. Karl Marx ve Freidrich Engels tarafından yazılan Komünist Manifesto 21 Şubat 1848 yılında ilk kez Almanca basımıyla yayımlandı. Yayımlandığından bugüne dünyada en çok tartışılmış kitaplardan birisidir Komünist Manifesto... Kitabın yazarları Karl Marx ve Friedrich Engels kitabın yazımı için uluslararası bir örgüt olan Komünistler Birliği tarafından görevlendirilmişlerdi. Kitap bir anlamda Komünistler Birliği’nin siyasi programıydı, adı Komünist Parti Manifestosu ya da yaygın kullanımıyla Komünist Manifesto’ydu. Manifesto, "Burjuvalar ve Proleterler", "Proleterler ve Komünistler", "Sosyalist ve Komünist Literatür" ve "Komünistlerin Varolan Çeşitli Muhalefet Partileri Karşısındaki Durumu" olmak üzere dört bölümden oluşuyor. Materyalist tarih anlayışının bakış açısıyla dünya tarihi üzerinde hızla göz gezdirdikten sonra, kapitalizmin gelişmesinin, bugün de parlaklık ve canlılığını koruyan, edebi bakımdan son derece güzel bir anlatımını verir. Proleterler ve burjuvalar arasındaki sınıf mücadelesinin doğasını, işçi sınıfını bir devrime götüren "tahammül edilmez" koşulları açıklar. "Proleterler ve Komünistler" başlığını taşıyan ikinci bölüm, komünistlerin, devlet, toplum, aile, mülkiyet, toplumsal ilişkiler hakkındaki düşüncelerini açıklar ve devrimle egemen sınıf konumuna sıçrayacak olan proletaryanın burjuvaziyi mülksüzleştirerek, üretim tarzında bir devrim meydana getirmesinin programını, bir sosyalist programı ortaya koyar. "Sosyalist ve Komünist Literatür" başlığını taşıyan üçüncü bölüm, Avrupa ülkelerinde yaşamakta olan çeşitli sosyalist eğilimlerin karşılıklı ilişkilerini; proleter sosyalizmi ile, küçük burjuva, burjuva, gerici ve ütopyacı sosyalist hareketler arasındaki karşıtlıkları dile getirir. "Komünistlerin Varolan Çeşitli Muhalefet Partileri Karşısındaki Durumu" başlıklı dördüncü bölümde de, komünistlerin öteki işçi sınıfı partileriyle olan ilişkilerini ve devrimin arefesinde özü demokratlarla ittifak olan, taktiğini formüle eder. Marx, 1848 Devrimleri'nden çıkarken, Manifestonun dördüncü bölümünü, askeri diktatörlüklerin darbeleriyle çökertilen parlamentoların yıkıntıları altında bırakacak, ama henüz bir nebula halindeki siyasal kavramlar donanımını da bu darbeler altında biçimlendirecekti. Manifesto’yu Marx’ın yazmış olması kitabın hazırlık sürecinin Marx ve Engels tarafından yürütüldüğü gerçeğini değiştirmiyor. Öte yandan daha sonraki yıllarda bizzat Engels, Komünist Manifesto’nun üretiminde Marx’ı merkeze oturtuyor. Komünist Manifesto 1848 devrimlerinden hemen önce yayımlanıyor. Yayımlandığı tarihe kadar işçi sını siyaset arenasında hiç rol almamıştı. Burjuvazinin hayata geçirdiği devrimci dönüşümler önemsenmekte, ve halen bu sınıfın devrimci rol oynayabileceğini düşünülmüştür. Nitekim Komünist Manifesto yazımından kısa bir süre sonra pratik olarak reddedilmiş ve burjuva sınıfının tamamen gerileştiği, tüm ilerici misyonların sahibinin işçi sınıfı olduğu belirtilmiştir. Komünist Manifesto'da oluşuturulan ilkeler, Ekim 1917'de hayata geçiriliyor. O hayalet ki yazıldığı tarihten bugüne Burjuvaziye korku salıyor. Komünist Manifesto dünyada en çok yasaklanmış kitaplarından birisidir. Ülkemizde ise 1970’li yıllarda, sol içerikli birçok kitaba yasaklama getirildi. Yasaklama ve toplatma kararına dayanak olarak ise mahkemeler 765 sayılı TCY’nin “komünizm propagandası” yapmayı suç sayan 142. maddesini gösteriyordu. Ancak söz konusu madde 12 Nisan 1991’de yürürlükten kaldırıldı. Ancak günümüzde Komünist Manifesto kitabı bulundurmak soruşturma gerekçesi bile olabilmeyi devam ediyor. Kaynak: Yordam Kitap, Bianet 65 sanatçının eserleri tek sergide buluştu
Aysun Koç Aydoğan Pandemi döneminde sanatçılara ve sanatseverlere nefes aldıran sergi Mersin’de kapılarını açıyor. Yenişehir Belediyesi sanat galerilerinin ev sahipliği yaptığı ‘Frekans A/Mersin’de Üreten Sanatçılar Sergisi’ 65 sanatçıyı ve toplam 102 eseri izleyenlerle buluşturuyor. Frekans A sergisinin kavramsal çerçevesi iki ressama Ahmet Yeşil ve Veli Mert’e ait. Farklı teknik ve ölçülerdeki eserlerin ortak paydası sanatçıların tümünün Mersin’de faaliyetlerine devam ediyor olması. Sergide yer alan sanatçılardan Ahmet Karabulak, Bengisu Muazzez Kurtuluş, Nida Karaytuğ Mert ve Veli Mert ile hem Mersin’de sanat yaşamı hem de sergiye dair konuştuk. HER ALANDA DESTEK ŞART  Performans ve enstelasyon çalışmalarıyla sergide yer alan sanatçı Ahmet Karabulak, “Böylesi galeri mekânları çok kıymetli olsa da önemli olan sanatı kamusal alanda yürütebilmek, sanatçıyı bulunduğu yerde, hayatın içinde işler hale getirmektir. Sanatçıların galeri mekânlarının dışında da üretimlerini desteklemek ve ihtiyaçlarına yönelik çözümler üretmek gerekiyor” diyor.  Bugüne kadar Türkiye’de ve yurtdışında farklı kolektif çalışmalarda yer alan sanatçı Bengisu Muazzez Kurtuluş da bir sanatçının yaşadığı kentte kendisini ifade edebilmesinin ne kadar anlamlı olduğuna dikkat çekiyor. Kurtuluş, “Daha önce kendimizi ifade edebileceğimiz bir alan yoktu. Metropollere ya da yurtdışına gitmek için çaba harcamamız gerekiyordu. İlk defa kendi yaşadığımız kentte buna sahip çıkabilecek ve kendimizi burada var edebileceğimiz bir mekânın bir alanın koşulların yaratılmış olması benim için çok heyecan verici” diyor.  SANATÇILARIN BİLANÇOSU GİBİ  Sanatçı sayısının fazla olmasının sergide daha titiz bir değerlendirmeyi de gerektirdiğini belirten galerilerin koordinatörü Nida Karaytuğ Mert’e göre Frekans A, Mersin’de dinamik şekilde üreten sanatçıların bir bilançosu gibi oldu. KHK ile üniversiteden uzaklaştırılan serginin danışma kurulu üyesi Veli Mert ise Frekans A’nın geçmişe dair dokümanter bir sergi olmanın yanı sıra Mersin için güzel bir başlangıcı barındırdığını belirtiyor. “Bu etkinliğin Mersin’in belleği açısında çok değerli bir kilometre taşı olduğunu düşünüyorum” diyen Mert, “Çok şey kaybettik ve bu yaptıklarımız hep tedavi niteliğinde. Kamusal alandaydık, evlerimize tıkıldık. Şimdi bunların içinden yeniden kamusal alana doğru bir hareket başlattık ve bu onun ilk nüvesi” ifadelerini kullanıyor.  27 Şubat’a kadar devam edecek Frekans A sergisi kapsamında önümüzdeki günlerde sanatçıların ziyaretçilerle buluşabileceği performanslar yapılması planlanıyor. Sergiyi gitmeden görmek isteyenler Kültürhane Youtube Kanalı’ndan Sanat Sohbetleri programını da izleyebilirler. Ne kavgalarımız bitti ne sevdalarımız…
Hafta içinde, sevgili Aysel Gürel’i andık ölüm yıldönümünde. Tekin yayınevi bu vesileyle onun gün yüzüne çıkmamış şiirlerini yayınladı “Sevda” adlı kitapta. Aysel Gürel’in tüm yaşamını özetleyecek bir sözcüktü gerçekten, sevda. Yaşamın ‘absürd’lüğü ile baş edebilmek için bilinçli bir ‘çılgınlık’la meydan okurdu dünyaya, Aysel. “Ne kavgam bitti ne sevdam” sözcükleri Sezen Aksu’nun eşsiz yorumuyla radyolarda yankılandığında nasıl da etkilenmiştik. Bizim kuşağın öyküsünü anlatıyordu adeta… Bu yüzden, onun sözcüklerini çoğaltma hakkını buldum kendimde. Kızmayacağını biliyorum… Şairleri kızdırmaya gelmez. Ama, insanın korktuğu başına gelir ya, benim de geldi. Geçen haftalarda, iki şiirden birer dizeyi baş tacı etmiştim. İlkinde, Adnan Yücel’in bir belgesele de ilham kaynağı olan “Yeryüzü aşkın yüzü oluncaya dek” dizesini Adnan Özer’e mal edivermişim! İkincisinde, gene bir bellek kazasına uğramayayım diye, internete başvurdum. Gülay’ın, Ragıp Savaş’ın, Can Bonomo’nun seslendirdiği “Kaybetmek için erken, sevmek için çok geç” sözlerinin Ahmet Hamdi Tanpınar’a ait olduğunu yazıyordu, farklı kaynaklar. Oysa, Tanpınar’ın kitabında yokmuş bu şiir! Şiiri seslendiren bir başka sanatçı, İbrahim Sadri de bu dizelerin kendine ait olduğunu tescilletmiş… Neyse ki, “Sevda kuşun kanadında” dizesinin Cem Karaca’ya ait olmayıp, kendisine ait olduğunu iddia eden çıkmadı şu ana dek… Bendeki cesarete bakın, gene bir şarkı sözünden yola çıkıyorum bu hafta da! Kavgaya adanan yaşamlar Önümüzdeki hafta, idealleri için savaşım vermekten geri durmayan sanat insanlarının ölüm yıldönümleri ard arda geliyor... 25 Şubat, geçen yıl yitirdiğimiz Muzaffer İlhan Erdost’un ölüm yıldönümü. 26 Şubat ise, Köy Enstitüleri’ni var eden Atatürk’ün Eğitim Bakanı Hasan Ali Yücel ile sevdanın ve kavganın şairi, Hasan Hüseyin Korkmazgil’in… Sinemamızın aydınlık yüzlü insanları, Yusuf Kurçenli ve Aytaç Arman’ı da aynı hafta içinde yitirmişiz. Birkaç yazı oluyor, sevdadan ve kavgadan söz etmem boşuna değil. Bizim kuşağın yazgısını belirleyen iki kavram bunlar… Yeni kuşakların da, ustaların izinden gittiğini, onların mirasına sahip çıktığını görebiliyoruz, ‘Gezi’den bu yana... Boğaziçi Üniversitesi’nde öğrencilerin ve öğretim üyelerinin okullarının akademik kimliğine yakışmayan bir atamaya karşı sürdürdükleri direniş, sanatçılar arasında da büyük bir destek buldu. Önce ülkemizden, sonra dünyanın dört bir yanından bilim insanlarının başlattığı destek kampanyası, farklı sanat disiplinlerinden binlere ulaşan sanatçı imzalarıyla güçlenerek sürüyor. Yazarlar, sinemacılar ve müzisyenler ayrı metinlerle destek çıktılar Boğaziçi direnişine. Tiyatrocuların tek tek açıklamalarını gördüm ama ortak bir metin görmedim şu ana dek (belki benim gözümden kaçmıştır, belki de yalnızca geç kalınmıştır). Suskun kalmak, yalnızca ‘pandemi’nin yol açtığı kayıplardan söz açmak yakışmıyor tiyatro dünyasına. İki büyük usta, Metin Akpınar ve Müjdat Gezen için 1’er yıl, 2’şer aydan, 4’er yıl, 8’er aya kadar hapis cezası istedi Cumhuriyet Savcısı geçenlerde. Suçları, Cumhurbaşkanına hakaret! İki ustayı mahkeme koridorlarında yalnız bırakanlara, “Korka korka yaşamak ne” demez miydi Hasan Hüseyin? Destek bildirilerinden söz açmışken bir başka destek kampanyasına değinmeden geçemem. Gazetemiz, siyasal iktidarın türlü engellemelerine karşın özgür ve özgün bakışını korumakta kararlı. Cuma günü, tam sayfa “Reis Mükemmel Bir İnsan” manşetinin altında şunlar yazıyordu: “Bir gün yalnızca böyle haberler duymamak için bugün Birgün’e abone ol”. Tüm okurlarımızın bu kampanyaya destek vereceğine inanıyorum. İki Dil Bir Bavul Empati, ilkokuldan başlayarak eğitimin tüm kademelerinde müfredatta yer alması gereken bir kavram. Bireyin karşısındaki ile sağlıklı bir iletişim kurabilmesinin tek yolu… Başkasına yapılanın kendinize yapıldığını düşünün… Onun başına gelen, sizin başınıza gelse nasıl davranırdınız? Özellikle kendilerini ‘Ulusalcı’ olarak tanımlayan gençlerin izlemelerini dilediğim birkaç filmden söz etmek istiyorum. Bugünün, Uluslararası Anadil Günü olması nedeniyle…  Orhan Eskiköy ve Özgür Doğan’ın 2008 tarihli “İki Dil Bir Bavul”u, Şanlıurfa’nın Siverek ilçesinde bir köy okuluna atanan bir öğretmeninin Kürtçeden başka dil bilmeyen öğrencileri ile iletişim kurma serüvenini anlatan bir filmdi. Aynı temayı, Erden Kıral, Ferit Edgü’nün “O” romanından yola çıkarak yaptığı “Hakkari’de Bir Mevsim” filminde -sembolik bir anlatımla- ele almıştı. Yıllardan 1983’dü ve filmlerde Kürtçe konuşulması mümkün değildi. Konusu Doğu illerimizde geçen Yeşilçam filmlerinde, köylüler kırk bir Türkçe ile konuşur, izleyici de (istisnalardan söz etmiyorum) o bölgede herkesin Türkçe bildiğine inanırdı. Kıral, öğretmenle köylüler arasındaki iletişimi Türkçe bilen bir çocuk aracılığı kuruyor, çocuk öğretmenin söylediklerini köylülerden birinin kulağına fısıldayarak aktarıyordu (Gene de, ülkemizde gösterilebilmesi yıllar aldı). 2000’li yıllarda, Kürtçe konuşan epey film yapıldı. Handan İpekçi’nin “Büyük Adam Küçük Aşk”, Erol Mintaş’ın “Annemin Şarkısı”, Hüseyin Karabey’in “Sesime Gel”, Kazım Öz’ün “Zer”i ilk akla gelenler…  Hep on dokuz yaşındayız Hakkari’den söz açmışken, bir de kitap önermek istiyorum okurlarıma. 68’liler, 78’liler kendilerini bulacaklar bu kitapta. Daha gençler ise, bizim kuşakların yaşadıklarına tanıklık edecekler. İçtenlikle yazılmış, roman tadında bir anı kitabı, “68 Yılında On dokuz Yaşındaysan Hep On Dokuz Yaşındasın”. Öykü sanatımızın ustalarından, Işıl Özgentürk, Gaziantep’teki çocukluk yıllarından kavganın eksik olmadığı Üniversite yıllarına, yaşamının önemli anlarını bizimle paylaşıyor. İlkokulda öğrencilere odun taşıtmak isteyen beden öğretmenine isyan eden Işıl, sonraki yıllarda da doğruculuğundan ve kavgacılığından bir şey yitirmiyor. Sevdaları hep tutkulu… Tıpkı benim gibi, “üç darbeden emekli olmuş” biri Işıl. Örselenmiş kişisel ve toplumsal yaşamlarımızı, baskılara karşı verilen mücadeleleri (Amerikalı askerlerin denize dökülüşü, Kanlı Pazar, üniversite işgalleri, grevler, 15-16Haziran Büyük İşçi Direnişi) birer film sahnesi gibi anlatıyor.  Kavgalarının bir kısmında sanatçı olarak karşımıza çıkıyor; Sevgi Soysal’dan uyarladığı “Tante Rosa”da yönetmen, Ali Özgentürk’ün pek çok filminde senarist ve onunla beraber baş koyduğu ‘Devrim için Hareket Tiyatrosu’ serüveninde yazar ve oyuncu… Senaryo ve kısa film atölyelerinde birikimini genç kuşaklarla paylaşan Işıl ile yollarımız pek çok noktada kesişti. 1 Mayıs 77’de Taksim alanından, 2000 yılında ‘İstanbul- Hakkari Sanat Köprüsü’ne nice eylem... Ne kavgalarımız bitti, ne sevdalarımız... Hakkari maceramızı ne güzel anlatmışsın sevgili Işıl… Söz, yazacağım… Müzisyen Serpil Barlas yaşamını yitirdi
Müzisyen intiharları: ‘Sigortalı ve güvenceli bir iş lazım’
Berkay SAĞOL İzmir'de çeşitli mekânlarda perküsyon çalarak geçimini sağlayan 29 yaşındaki müzisyen Mehmet Mert El, geçim sıkıntısı nedeniyle intihar etti. El'in pandemi kısıtlamaları nedeniyle mekânlar kapalı olduğu için 1 yıldır işsiz olduğu ve bir süredir psikolojik olarak sıkıntı yaşadığı belirtildi. 31 Ocak tarihinde de İzmir'in Buca İlçesi'nde yaşayan 30 yaşındaki, evli ve 2 çocuk babası müzisyen Erdem Topuz, aylardır işsiz olması nedeniyle bunalıma girip yaşamına son vermişti. MÜZİSYENLERİN RUHU YARALI Her şeyden önce taleplerinin bu ülkede kayıt dışı çalışmanın son bulması olduğunu söyleyen İzmir Müzisyenler Derneği Başkanı Oktay Çaparoğlu, "Sanatçıların ve müzisyenlerin sigortalı ve güvenceli bir şekilde çalışması lazım. SGK adına denetim yapan yetkililer bir mekâna girdikleri zaman, tüm çalışanların sigortalarını kontrol ediyorlar. Sigortasız çalışan birini buldukları zaman büyük para cezaları kesiyorlar. Ama bu cezalara müzisyenler dahil değil. Artık bununla ilgili bir adım atılması gerekiyor. Yaklaşık 1 yıldır binlerce müzisyen işsiz kaldı. Uzun süreli işsizlik hali artık psikolojik bunalımlar oluşturmaya başladı. Sadece parasızlık değil, herhangi bir şekilde çalışamama hali ve çevrelerinde yaşadıkları sosyal baskı müzisyen arkadaşlarımızda çeşitli travmalara yol açıyor" dedi. Çaparoğlu şunları kaydetti: “HES koduyla birçok şey yapılabiliyorsa mekânlarında açılması lazım. Mekânlara da açıldıktan sonra yine bazı desteklerin sağlanması lazım ki müzisyenler çalışabilsin. Yoksa mekânlarında şu anki haliyle açılsa bile müzisyenleri sahnelerine çıkartabilmeleri çok zor. Pandeminin başından beri İzmir'deki müzisyenlerin neredeyse tamamıyla görüştük. Birçoğuna destek sağlamaya çalıştık. İzmir Büyükşehir Belediyesi'nin de yardımları oldu ancak sadece erzakla ve bir miktar parayla çözülebilecek şeyler değil. En başta bizim yani müzisyenlerin ruhu yaralı. İntiharların sebebi sadece işsizlik, parasızlık değil bu yoksunluk hali. Müzisyenlikten, enstrümanlarımızdan kopmak bize büyük yaralar açıyor.” UMUT SOSYAL BİR HİSTİR Dokuz Eylül Üniversitesi'nden psikolog Doç. Dr. Tolga Binbay da, “Yaşadığımız süreci bir yıkım olarak görüyorum. Bir savaş... Tarafları belirsiz gibi duran ama toplumun belli kesimine bedel ödeten bir sessiz savaş. Önlemler 'toplumsal sağlık' için ama salgın önlemleri sadece maske, mesafe ve hijyen değildir. Müzisyenlerin dahil olduğu geniş bir toplam sorunlar yaşıyor. Sadece işsizlik değil sorun. Evet, bu çok belirleyici. Uzayan 'kapanma' ve hizmet emekçilerinin açıkta bırakılması depresyon ve intihar girişimleri için büyük bir olumsuz temel sağladı. Zaten herkes, zihinsel olarak az ya da çok 'olağanüstü bir dönemde' yaşadığımızın farkında. Üstüne de daha uzun süreli sorunlar ekleniyor. Geçmiş dertlerle ıssızlık, insansızlık, sosyal yaşamın neredeyse bitme noktasına gelmesi buluşuyor. O zaman ölüm ağır basıyor, basabiliyor. Zaten neredeyse zihinsel bir 'ölümü' yaşıyorsak, yani yaşantımız buna döndüyse, döndürülmesi için bin bir türlü olay devreye girdiyse geriye ne kalır ki! Umut, sosyal bir histir. Tek başına zor üretilir” diye konuştu. CHP İzmir Milletvekili Murat Bakan, müzisyenlerin pandemi sürecinde yalnız bırakıldığını ve bir müzisyenin ‘enstrümanını satışa çıkarmak zorunda kalması’ maddi ve manevi ne kadar büyük bir yıkım yaşandığının göstergesi olduğunu söyledi. Karabağlar Belediyesi de İzmir Müzisyenler Derneği’yle yapılan görüşmelerin ardından Karabağlar’da ikamet eden müzisyenlere, gıda ve hijyen kolileri ulaştırdı. İsmimiz 15 yıl sonra anlaşıldı
Öykü Özfırat Marsh Dondurma grubu adını Maraş dondurmasından alıyor. Kudüs merkezli bandonun kurucusu Dotan Yogev, grubun ismini 16 yıl önce Türkiye ziyaretinde yediği dondurmadan esinle seçti. Marsh kelimesi aynı zamanda bando geleneğini ifade ediyor. O zamandan beri 16 üyeli grup, Balkan, Afrika, Orta Doğu ve caz müziğinden ilham alarak dünyanın dört bir yanında performans sergiledi. Şimdi Nubian Ali Hassan Kuban’ın 70’lerde ünlenen “Sukkar Sukkar”ını yeniden yorumlayan bandoya, Cezayir ve Fas kökenli İsrailli şarkıcı Riff Cohen eşlik etti. Grubun kurucusu Dotan Yogev ile konuştuk. Marsh Dondurma ismi nereden geliyor? Tabii ki Maraş’tan. Sırt çantalı bir Türkiye gezisinden döndüğümde aklımda tüm bu Türkçe kelimeler vardı. Grup için bir isim arıyorduk ve Maraş bana marşı hatırlattı. Bando geleneğini. Kabul etmek gerekir ki, burada İsrail’de çok zor bir isim, insanlar bunu telaffuz etmekte zorlanıyor ve çokça karıştırıyor. Neyse ki, İsrailli dinleyici başından beri bize sıcak ve sevgi dolu bir şekilde yaklaştı, adımızı zar zor söylemelerine rağmen. Şimdi, 15 yıl sonra, adımızı anlayan bir dinleyiciye ilk kez sahip oluyoruz. Çok heyecanlı! MÜZİĞİMİZİ TANIMLAMAK ZOR Müziğinizi nasıl tanımlarsınız? Müziği tanımlamak zor. Umarım pandemi yakında bitince Türkiye’ye gelip müziğimizi çalarız, siz de dinleyip bizimle dans edebilirsiniz. Konser bittiğinde bize müziğimizi tarif edersiniz. Şimdilik Balkan, Afrika, Ortadoğu, caz ve klezmer müziklerinin enerjik bir karışımını çalıyoruz diyebilirim. 16 parçalı brass band olduğumuzdan dolayı kendimizi dünyada bu geleneğin parçası olarak görüyoruz.Ancak son 15 yılda kendimize has müzik ve stilimizi geliştirdik. Bunu Sukkar Sukkar şarkımızdan duyabilirsiniz. Sukkar Sukkar eski bir şarkı. Neden bu şarkıyı seçtiniz? Sevdiğimiz harika bir müzisyene ait eski ve harika bir şarkı. Trombon sanatçımız Yaron plağı dinledi ve gruba getirdi. O andan itibaren şarkı kendi yaşamına başladı. Aklımızdan çıkaramadık onu. Böylece Noa, davulcumuz, İsrail’de salgında yaşamanın zorluklarından bahseden sözlerini yazmaya başladı. Acı tatlı bir tada sahip. Ve tabii ki orijinal melodinin ritmi de karşı konulamaz.  Riff Cohen ile çalışmak nasıldı? Nasıl bir araya geldiniz? Riff harikaydı. Müzik ve müzik klibi yapmak üzerine sezgilere sahip. Şarkıyı en başından anladığını ve nereye götürmek istediğini bildiğini söyleyebiliriz. Birlikte çalışma fırsatı bekliyorduk ve Sukkar Sukkar tanışmamız için harika bir ortak zemin oluşturdu. Hiç Türkiye’de çaldınız mı? Geleceğe dair böyle bir planınız var mı? Hayır, daha değil! Sukkar Sukkar’ı yayınladığımızdan beri Türkiye’den pek çok güzel insanla temas halindeyiz. Kesinlike gelip orada çalmak zorundayız. Demek istediğim, Çin’de, Tayvan’da, Meksika’da, Rusya’da çaldık. Bunu gerçekleştirmek zorundayız çünkü Türkiye hem çok yakın hem de çok benzer. ÇALKANTILI ZAMANLARA ÖZEL ATMOSFER Klip çok enerji dolu gözüküyor. Klibin içeriği hakkında neler söylemek istersiniz? Dürüst olmak gerekirse, sonunda birbirimizle tanıştığımız için çok mutluyduk! İsrail bir karantinayı bitirmişti ve bir sonraki karantina hakkında söylentiler zaten vardı. Hızlı olmaya ve salgının ortasında buluşabilmek için açık bir yer bulmaya karar verdik. Mart ayından bu yana sıfır konser verdikten sonra bir araya gelip çalmak çok eğlenceliydi. İzleyicilerimizi gerçekten özlüyoruz. Bence araba kalıntıları, bu çalkantılı zamanlar için doğru atmosferi oluşturdu. Aranan bağ bulundu
DÜNYADAN HABERLER (NEWS OF THE WORLD) Tom Hanks’in ilk Western türündeki filmi olması ve yönetmeninin Paul Greengrass gibi bir filmmaker olmasından dolayı oldukça önemli beklentileri beraberinde getiren bir film, Dünyadan Haberler. Bourne serisi ile akıllarda daha çok yer etmiş olan Greengrass aslında politik bilinç taşıyan filmler çeken bir filmmaker. Movie director ve filmmaker tanımları arasında Greengrass da bu ikilinin arasında bir yerde bana kalırsa, bu farkı tartışmamız lazım ileride ve filmmaker kelimesini içimize sinecek şekilde Türkçeleştirmemiz. Sinematografisi ve teknik anlamda çok iyi olan film İç Savaş gazisinin, yıllar önce Kiowa halkı tarafından kaçırılmış küçük bir kızı ailesine geri götürmesini konu alıyor. Greengrass’ın varlığı ile heyecanlı aksiyon anlarının da yer aldığı film aslında “Ev Nerede?, Aile Kimdir?” sorusunun cevaplarını arıyor. Tom Hanks kendi ruhunu karakterin bedenine, karakterin ruhunu da kendi bedenine karıştırmış gibiydi. Bir eli silahında tozlu topraklarda at süren klasik bir kovboyun ötesindeki ağırlığı ile hümanist aydın yansıması ona çok yakışmıştı; Hanks’in başarısı değil mi bu zaten, o ister kovboy şapkası taksın isterse astronot kaskı, o karakterini ele geçiren oyuncu. Sinematografisi harika olan ve teknik alanlardaki her ünitenin hakkını veren filmin konuşulmayı hak eden en çarpıcı karakteri Kızılderi kabilesi Kiowalılar tarafından çocukken kaçırılıp, Kiowalı olarak yetiştirilmiş Johanna isimli küçük kız çocuğu. Hollywood’un Helena Zengel gibi doğuştan bir yeteneği hemen kapmasına hiç şaşırmadım. Aramızda küçük Alman oyuncunun Systemsprenger (Oyunbozan) isimli filmini izlemiş olan varsa ne demek istediğimi çok iyi anlayacaktır. Henüz izlemediyseniz de bu filmden önce onu izleyin derim. Kendisini şimdiden tanımakta fayda var çünkü artık kendisiyle çok sık karşılaşacağımıza eminim. O kadar laf ettin, film nasıl söylemedin diyenleriniz varsa söyleyeyim; uğursuzluk kokan Texas coğrafyası boyunca, zorlu Batı’da geçen, orijinal yanları da olan, yer yer fazla tanıdık gelen bir film, ancak Hanks ve Zengel ikilisinin arasında gelişen bağ o kadar gerçek gibiydi ki karakterlerle bağ kurabildim. Bu bağı hissetmek sanırım son zamanlarda bir filmde aradığım en önemli kriter oldu. O yüzden keyif aldım filmden. KÜÇÜK AMA MÜKEMMEL ŞEYLERİN HARİTASI (THE MAP OF TINY PERFECT THINGS)  Geçen sene Hulu’nun Palm Springs isimli filmi zaman döngü temasına yeni nefes ve enerji getirmişti. Bu sene de Amazon Prime bu tema içine sıkışmış iki genç karakter ile karşımızda. Filmin ismi de kendisi kadar tatlı; Küçük Ama Mükemmel Şeylerin Haritası. Hayat ile ilgili ders vermeye odaklanan tatlı ve komik bir film. Çoğu California’da yaşayan senaristlerin, bugünün ilerici, sorgulayıcı kalemlerini oluşturduğu her zaman bildiğimiz bir şeydi. Ama fark ettiniz mi son yıllarda Amerika’nın Batısından yükselen, yeni tür varoluşçuluk krizi, kafası çalışan, kalbi ve vicdanı eşzamanlı işleyen gençlerin yer aldığı senaryolarda kendini iyice hissettiriyor. Filmlerde ve dizilerde hayvan, doğa, iklim, veganlık, kimlik, sınıf, aile, cinsiyet aksları gittikçe yerleşik bir hal alıyor. Kimi geriler bu olan bitene komplo muamelesi çekerek ki ben de bazen bu tuzağa düşenlerdenim maalesef, ‘Hollywood yön veriyor’ gibi kolaycılıklara sığınıyoruz. Valla aklıselim bir şekilde düşününce bence büyük oranda California çevresinde yaşayan senaristler, hayatlarında ne yaşıyorlarsa, ne hayal ediyorlarsa, dünyayı nasıl okuyorlarsa onu yazıyorlar. Yani ortak bir plan yok. Varsa bile organize değil, rastlantısal. Bu güzel isimli film de gayet pozitif, düşünceli, yaratıcı ve 2021 için olabildiğince romantik. Hikâyesindeki ters köşeyi önceden fark etseniz de etmeseniz de vermek istediği hayat dersini boşa çıkarmıyor. Filmin senaristi Lev Grossman ve senaryo da kendi kısa hikâyesinden uyarlama. Kendilerini fantastik durumlar içinde bulan gençler konusunda önceki çalışmaları açısından deneyimli bir isim kendisi. Filmde yer alan çok sayıda bilim kurgu jargonu bulunmakta, bunları yakalamak da ayrıca keyifli, biliyorsunuz geek olmanın yaşı olmaz! Teknoloji ve çağın çılgınlıkları ile ne kadar yalnızlaşsak da insan bağı ve bu bağa duyulan ihtiyacı anlamlandıran bu küçük ve sevimli filmi izleyin derim. Reggae müziğin usta ismi Ewart Beckford yaşamını yitirdi
Yuki efsane, Puki muhteşem
Kadir İNCESU Pandemi döneminde zor günler geçiren çocuk tiyatrolarına destek verebilmek ve evdeki çocukların eğlenceli vakit geçirebilmelerine katkıda bulunmak için harekete geçen Ataşehir Belediyesi Tiyatro Topluluğu’nun çalışmalarıyla ortaya çıkan sevimli kukla Puki, kısa zamanda çocukların sevgilisi oldu. Ataşehir Belediyesi’nin uzman pedagoglarının ve eğitimcilerinin desteği ile hazırlanan “Puki Parkta” programında bir parkın içinde kendi evinde yaşayan sevimli kukla Puki, her bölümde farklı bir çocuk tiyatro topluluğunu konuk ediyor. Programın yönetmen koltuğunda Ataşehir Belediyesi tiyatro yönetmenleri A. Ercan Tulunay ve Muharrem Uğurlu oturuyor. Sevimli kukla Puki’ye sesiyle Simge Beşiz Özkal eşlik ediyor. Farklı disiplinlerden birçok uzmanı bir araya getiren projenin son konuğu, şair, yazar, müzeci Sunay Akın oldu. Puki ve Sunay Akın başta müzecilik olmak üzere, kediler, oyunlar ve şiir üzerine de sohbet etti. Etkinlik, 21 Şubat saat 10.00’da Ataşehir Merkezi Youtube kanalından izlenebilecek. Akın sorularımızı yanıtladı. Çocukluğunuzda kukla oyuncağınız oldu mu hiç? Oldu. Anneannemin yaptığı kuklalarım vardı. Anneannem mendille oyuncak tavşanlar yapardı ve onları tavşan gibi zıplatır, oynatırdı. Onlar da bir nevi kuklaydı. Çoraplardan evet o bildiğimiz ayaklarımıza giydiğimiz çoraplardan kuklalar yapardık. İçlerine pamuk koyar ve iki tane düğme dikerdik. Yüzü olurdu ve onları kukla olarak oynatırdık. Kurduğunuz her müzede kukla var değil mi? Evet var. İstanbul Oyuncak Müzesi’nde de var. Ataşehir Belediyesi Düştepe Oyun Müzesi’nde daha çok var. Çünkü kukla oyuncak ve oyun arasında bir yerde duruyor. Kartal Masal Müzesi’nde de kuklalar var. Fakat kukla bir seyirlik oyun olduğu için daha çok oyun müzesinde değerlendirilmesi gereken bir obje. Kurduğum pek çok müzede çok değerli 150 yıllık kuklalar var.  Kaç müze kurdunuz bugüne kadar? Birlikte sayalım istersen. İstanbul Oyuncak Müzesi, Antalya Oyuncak Müzesi, Gaziantep Oyuncak Müzesi, Samsun Müzesi, Ataşehir Belediyesi Düştepe Oyun Müzesi, Kartal Masal Müzesi, Beylikdüzü Rıfat Ilgaz Eğitim Tarihi Müzesi ve Barış Manço Müzesi… Sekiz etti. KUKLALAR ÇOCUKLARIN EN GÜZEL OYUN ARKADAŞI Bugüne kadar bir kuklanın konuğu olmuş muydunuz? Çok güzel… Duygu Tansığ çok değerli bir kukla sanatçımızdı. Ne yazık ki bu pandemi sürecinde kaybettik. Onun geleneksel 150 yıllık bir kuklası vardı, İbiş. Gülhane Parkı’nda oynatılırdı İbiş. Talat Dumanlı’nın da oynattığı… Duygu Tansığ, Talat Dumanlı üstadımızdan almıştır o İbiş kuklasını. Ona İstanbul Oyuncak Müzesi’nde bir kere konuk olmuştum. Ama onun dışında hayır. Puki’ye konuk oldum, çünkü kuklalar çok çok önemli. Çocuk dünyasını renklendiren, hayal dünyasını güçlendiren en güzel oyun arkadaşlarıdır kuklalar. Puki de bu konuda çok başarılı. Çok çok değerli bir oyuncu arkadaşımızın elinde… Onun performansını, oyununu çok beğendim. Ve aslında Puki’de bir tek kukla gözüküyor ama arkada çok büyük bir emek var. Ve Puki ile buluşmamızın Ataşehir Kültür Youtube kanalında yayınlanmasını inanın sabırsızlıkla bekliyorum. Çekim öncesi yaptığımız sohbette, Puki’nin size Yuki’yi hatırlattığını söylediniz. Bu vesileyle ustalarımızı da analım… Puki’ye konuk olarak gelirken günlerdir aklımda hep Yuki vardı. Yuki bizim ülkemizde çocuklar için hazırlanan ilk çizgi romandır. Sevgili Orhan Boran üstadımız yazar, Altan Erbulak ustamız da çizerdi. Ben de Puki ile sohbet ederken “Puki, Yuki’yi biliyor musun? Senin bir arkadaşın” dedim. Bu programda Orhan Boran ve Altan Erbulak’tan da söz ettik. Puki’yi seyreden çocuklar hayatlarında ilk kez o güzel iki sanatçının adını duymuş oldu. ***  HEM ÇOCUKLARA EĞLENCE HEM DE TİYATROLARA DESTEK Ataşehir Belediye Başkanı Battal İlgezdi: Pandemi döneminde zor günler geçiren tiyatrolarımıza ve tiyatrocularımıza destek için yeni projeler ürettik. Puki de bu projelerden biri. Her hafta bir tiyatro grubunu konuk ediyor ve çocuklarımıza eğitici-öğretici oyunlar oynuyorlar. Bu sayede hem evlerinde kalmak zorunda olan çocuklarımızın eğitimlerine katkıda bulunuyoruz hem de zor günler geçiren sektöre bir nebze de olsa destek olmaya çalışıyoruz. Montaj hattında uyanmak
Eskiden yatağımda uyandığımda, bazen kendimi Gregor Samsa gibi bir böcek olarak da bulabilirdim. Özledim hâllerimi, hâlden hâle geçişlerimi. Artık uyandığımda kendimi montaj hattında sırt üstü yatarken, devasa bir nesneye dönüşmüş olarak buluyorum. Nasıl olduysa nesnelerle yer değiştirdik. Kaçmaya çalışıyorum, el ve ayak bileklerim bağlı; boşuna çabalıyorum. Hat ilerledikçe görüş alanıma robot kollar giriyor; mekanik hareketlerle üzerime eğildiklerini, bedenime bir takım parçalar monte ettiklerini görüyorum. Bazen narkoz verdikleri de oluyor, gözlerimi açtığımda değişen bir şey yok; robot kollar montaj işini aralıksız sürdürüyor. Bedenim, montaj hattındaki sıradan nesnelerden biri. Bir zamanlar montaj hattında nesneler yatar, bizler mekanik hareketlerle nesnelere parçalar takardık. Bu konuma nasıl geldiğimi hatırlamıyorum. En son hatırladığım, peşime düşen robot kollardan kaçışım; bir de kent içinde uzun süren bir kovalamacadan sonra bitkin düştüğümü hatırlıyorum ve bir robot kolun bana doğru uzandığını. Sonrası malum. Kendimi montaj hattında buldum. Sokaklardaki kovalamacayı güvenlik kameraları kaydetmiş. Chemical Brothers, ‘Believe’ adlı parçanın videosunda bu görüntüleri kullanmamış olsaydı, belki de hiçbir şey hatırlamayacaktım. ★★★ Montaj hattında çalışırken, durmadan aynı hareketleri tekrarlamaya zorlansak da düşünebiliyor; makinelerin mekanik hareketlerinin gürültüsüne rağmen birlikte isyanlar örgütleyebiliyorduk. Bedenlerimiz makinelerin mekanik hareketlerine tabi kılınmıştı ama ruhlarımız özgürdü. Ruh, sömürünün olmadığı, birlikte üretip, ürettiklerimizi hep beraber paylaşacağımız başka bir dünyanın uçsuz bucaksız kıvrımlarında dolaşabiliyordu. Ruh deyince, ruhçu öğretilerin maddeden bağımsız ruhu anlaşılmasın sakın, Franco Berardi’nin ruh tanımından bahsediyorum: “Biyolojik maddeyi canlı bir bedene dönüştüren enerjinin metaforu” (Ruh İşbaşında, Metis). Sanayi sonrası toplumun montaj hatlarında biz yatıyoruz artık. Her yer montaj hattı; evler, kamusal mekânlar ve tabi ki ekranların başı; cep telefonları, bilgisayarlar ve bunlarla birlikte indirdiğimiz tüm uygulamalar. Eskiden köleleşmemek için makineleri kırardık. Şimdi her parçayı teknolojik yenilik olarak sevinçle kucaklıyoruz. Berardi’nin dediği gibi, artık ruhlarımız işbaşında. Çok yakında beyinlerimize takacakları çipleri de, tıpkı çipli kimlik kartlarında olduğu gibi benimseyeceğimiz kesin; çipli hayat çok rahat çünkü. Konformizmin batağına gömüldükçe, elektronik kelepçeli tekno-kölelere dönüşüyoruz. Köleleştirilen, ruhlarımızdır. ★★★ Ruh ve madde ya da beden arasındaki ilişkiyi formülleştiren Albert Einstein’dı: E=m.c2; enerjinin kütleye, kütlenin enerjiye dönüşmesi. Einstein “kütle ve enerji, aynı şeyin farklı dışavurumlarından başka bir şey değildir” diyor ve ekliyordu: “Vasat akıl için oldukça yabancı bir kavram.” Vasat akıl, bu dönüşümü kavrayamadığı için ruhu, yani enerji ve maddeyi ayrı âlemlere yerleştirdi. Ruhlarımızın göçtüğü doğrudur ve reenkarnasyon dedikleri de enerjinin başka formlara dönüşmesi. “Doğumumuzda (enerji) akışının belli bir bölümünü bedenlerimizde yakalarız, sonra öldüğümüzde yine serbest bırakırız” (Manuel De Landa, Çizgisel Olmayan Tarih, Metis). O yüzdendir ruhlarımızın göçebe, bedenlerimizin yerleşik olması. Ruh, montaj hatlarında çürüyen bedenlerin içine hapsedilmiş, göçemiyoruz artık ve başka formlara dönüşemiyoruz. Ölmüşüz ama yasımızı tutan yok. ★★★ Eski topluluklarda biri öldüğünde cesedi, açık havada yüksek bir yere yerleştirilirdi; leşle beslenen kuşların, ruhunun serbest kalmasına ve göğe ulaşmasına yardım ettiklerine inanırlardı çünkü. Bu inanış, evrendeki madde ve enerji akışının, birbirine dönüşmesinin ritüelleşmiş hâlidir. Çürüyen bedenlerin içinde tutsak kalmış ruhları serbest bırakacak ve evrendeki yaratıcı enerji akışlarıyla buluşmalarını sağlayacak yırtıcı kuşlara ihtiyacımız var; ruhu ancak kuşlar özgürleştirebilir. Yırtıcı kuşlar bizleriz; kendi cesetlerinden doğacak Zümrüdü Anka kuşları. Despotlar, yaşamı alt edemeyeceklerini anladıkları için cesetler üzerine kuruyorlar iktidarlarını. Montaj hattında bir ceset-nesne olarak uyanmak yerine, yırtıcı bir kuş olarak uyanmayı kim istemez ki, dirilmeyi? Özgürlük! Uyum mu rekabet mi?
Hayatta kişiliğimle ilgili övündüğüm özelliklerin en başında kimseye fiziksel zarar vermemiş olmam gelir. Yıllarca futbol oynadım üniversitede yurtlarda kaldım eylemlere, boykotlara, protestolara katıldım ama kimsenin canını acıtmadım. Zira o yıllarda kaba kuvvetin ancak bir süre karşımdakini sindireceğini düşünürdüm. Kalıcı olanın ise bilimle, gerçeklikle, doğruyla, adaletle ve mantıkla savunulan fikirlerle mümkün olacağına inanırdım. Ta ki Doğan Cüceloğlu ile onun kitapları ve yaşam öğretisiyle tanışana kadar. O benim yukarıda saydığım özelliklere çok ama çok önemli eksik bir duyguyu kattı. Sevgiyi. Evet. Gerçekten de sevgiyle yaklaştığımız zaman o kocaman dağ gibi sorunlar biraz daha kolay aşılmıyor mu? Eşimizle, çocuğumuzla, patronumuzla, çalışanımızla, siyaseten anlaşamadığımız karşıt görüşlü biriyle tartışırken bile sevgiyle ilk adımı atmak çok yararlı olmuyor mu? Rahmetli Cüceloğlu öğrencisi ve bir dönem birlikte çalıştığı çok değerli dostum; sosyolog Nurdoğan Arkış ile daha geçen gün internet üzerinden yaptığı son söyleşisinde çok önemli bir noktaya değinmişti. Aynı ev içerisinde yaşayan ve anlaşamayan ergen bir genç ve otoriter bir baba ve evde yaşanan çatışmanın nasıl giderileceğiyle ilgili. Dedi ki Cüceloğlu: “Bu sorunlara karşılıklı bir dans gibi mi yoksa kıran kırana bir maç gibi mi yaklaşılıyor. Zira birinde uyum diğerinde rekabet var.” Devlet Baba yıllardır ne yazık ki bu ikinci yöntemden medet umuyor ve de ülkenin geleceği olan üniversite gençliğine hem acımasız davranıyor hem de orantısız şiddet -hem maddi hem manevi- kullanıyor. Bugün ülkeyi yönetenler gençliğin otoriteyle olan bu çatışmasını şefkatli bir baba gibi görebilseydi her eleştiriyi devleti yıkmaya yönelik bir paranoyaya dönüştürmeseydi bugün Boğaziçi Üniversitesi’ndeki olaylar gerçekleşir miydi? Bugün ülkeyi yönetenler hâlâ Osmanlı dönemine öykünmeselerdi, resmi tarihten şovenizmden baskıcı yönetimden değil de içine hümanizmin de katıldığı bir sosyal devlet anlayışından beslenselerdi bu gerginlik bu kutuplaşma olur muydu hayatımızda? Komşusu açken tok yatanlardan olmasalardı bin odalı saraylarda yaşayıp milyon dolarlık lüks araçlarla konvoy halinde gezerler miydi? Vatandaşları açız diye bağırıp sokaklarda bezgince yürürken, semt pazarındaki artıkları yüzlerini gizleyerek toplamaya çalışırken ejder meyveli sofralarda otururlar mıydı? Tek adam olmanın verdiği kibirle millet pandemi döneminde açlıktan kırılırken, esnaf lokantasını açamazken, sanatçılar işsizlikten intihar ederken bir dönem daha iktidarda kalabilmek için sosyal mesafenin üstüne basarak yüzlerce kişiyle parti toplantısı yapıp oraya gelen kalabalıkla övünürler miydi? Eğer ki biraz okusalardı, bir enstrümanı kıyısından köşesinden azıcık bile çalabilselerdi, hamasi olmayan duygusal bir şiiri eşlerinin elini tutup gözlerine bakarak okuyabilselerdi, bir tiyatro oyununu bir sinemayı bilet alıp vatandaşla beraber izleselerdi, yapılan eleştirilere biraz gülebilselerdi bu kadar gergin olur muydu bu kadar kutuplaşır mıydı bu ülkenin insanları? Bu ülkenin pırıl pırıl gençlerine destek olmak hepimizin görevi. Sadece iktidarla aynı görüşte değiller diye özerk bir üniversite istedikleri için atanmış değil seçilmiş bir rektör talepleri yüzünden bu genç öğrencilerin daha mahkemeye bile çıkmadan ülkenin içişleri bakanı tarafından suçlu ilan edilmelerinin kime ne faydası var? Sırf Boğaziçi Üniversitesi’ni de kendi saflarına katabilmek için gece yarısı apar topar bir kararnameyle okula yeni bölümler açılmasının bilime katkısı ne? Dünyada ilk 200’e giren bir üniversitenin akademik, bilimsel çalışmalarıyla değil de böyle olaylarla anılmasının yurtdışındaki bilimsel çevrelerde bulacağı karşılık ne? Bunun için ve tabii ki de öğrencilerin bu haklı talepleri için, özerk üniversite için müzisyenler olarak Boğaziçililerin yanındayız. Yaklaşık 300 imzalı bir manifesto yayınlandı. Umarız gereken yerler bundan bir ders çıkarırlar. Devlet artık bu otoriter baba kavramından bir an evvel vazgeçip tüm çocuklarını sarıp sarmalayan anlayışlı, şefkatli baba konumuna bir an evvel geçmelidir. Fazla geç olmadan… TAKSAV Kadıköy'den müzik söyleşileri
Türkçe pop’un deli kızı unutulmadı
Türkçe pop müziğin “deli kızı” olarak bilinen söz yazarı Aysel Gürel, 13’üncü ölüm yıldönümünde sosyal medya üzerinden yapılan paylaşımlarla anıldı. Asıl adı Gönül Aysel Gürel olan söz yazarı ve oyuncu 7 Şubat 1929’da Sarayköy’de doğdu. Sinema oyuncusu Müjde Ar ile sinema ve tiyatro oyuncusu Mehtap Ar’ ın annesi olan Gürel, şarkı sözü yazarlığının yanı sıra edebiyat öğretmeni, tiyatro oyuncusu ve şairdi. Yakın çevresinde “Deli Aysel” olarak biliniyordu. Türkçe pop müziğinde hit olmuş şarkıların bestecisi olarak tanınan Aysel Gürel’in ölümünden sonra evinde yirmi binin üzerinde şarkı sözü bıraktığı biliniyor. Sanatçının ölümünden sonra Burcu Güneş, Yonca Lodi, Tarkan gibi ünlü isimler Gürel’in yazdığı sözleri besteledi. Sanatçının ölümünden sonra Aysel’in isimli saygı albümü daha önce şarkılarını seslendiren sanatçılar tarafından söylendi. Bilinmeyen şiirleri Sevda’da Tekin Yayınevi, Gürel’in ölüm yıldönümünde sanatçının arşivinden seçtiği bilinmeyen şiirlerinin olduğu “Sevda” isimli kitabı yayımladı. #AyselGüreli SEVDA şiirleriyle anıyoruz. .. Ölüm yıl dönümünde daha da iyi anlıyoruz ki Aysel Gürel bütün kadınları duyarak, onların acısını hissederek yazmıştı şiirlerini. .. pic.twitter.com/lqCcrdttLc (İHA) Bozulan akordlarımızı yine sanat düzeltebilir
IŞIL ÇALIŞKAN Koronavirüs salgını birçok yönüyle insan hayatını etkiledi, etkilemeyi de sürdürüyor. Pandeminin biyolojik olduğu kadar psikolojik ve toplumsal sonuçları da var. Yara alan psikolojilerin ilacı ise sanat. Ancak malum bir yıla yakın süredir ne bir tiyatro, ne bir sinema filmi ne de bir konser izleyebildik… Çevrimiçi etkinlikler elbette var ancak aynı etkiyi yaratmıyor. Yazık ki bir temel ihtiyaç olarak görülmeyen sanatın yokluğu ruhsal birtakım sorunları da beraberinde getiriyor. Sanatsız kalmanın nasıl sonuçlar doğuracağını uzmanlara sorduk. BİZLER SALT BİYOLOJİK VARLIKLAR DEĞİLİZ! Klinik psikolog, yazar Bülent Usta: Pandemi, pek çok şeyi engelledi ama diğer önceliklere göre nedense sanatla ilgili engellediği şeyler üzerinde yeterince durulmuyor. Bir yıla yakın bu süreç içerisinde sinemaya, tiyatroya, bir dinletiye gidememek, fırından ekmek alıp alamamaya göre daha önemsizmiş gibi düşünülüyor, ama durum hiç de öyle değil. Hanna Segal, umutsuzluğa mahkûmmuş gibi hissettiğimizde, bu hissi ancak dünyamızı yeniden yaratarak, parçaları birleştirerek, yaşamı ölümün içine yeniden sokarak yenebileceğimizi söyler, yani ancak sanat aracılığıyla bunu yapabileceğimizi. Dijital teknoloji üzerinden, kişiler arası etkileşimden uzak ve izole bir biçimde yaşantıladığımız sanatın arzulanan etkiyi yaratamayacağı açık. Bu durumun, engellenmenin psikolojik etkileri sonradan ortaya çıkacak muhtemelen. Freud, ‘Uygarlığın Huzursuzluğu’nda insanın güvenlik ve adalet beklentilerinin karşılanması için çeşitli özgürlüklerinden ve güçlü içgüdülerinin tatmininden vazgeçmek zorunda kaldığı için mutsuzlaştığını yazar. Bu mutsuzluktan kurtulabilmek için insanın sanata yöneldiğini belirtir. Sanat, bir tür ‘kaçış’ alanı olarak gerçeklikle mücadele etmemizi ve onu değiştirebilme cesaretini ve imkânını verir. Sanat, Kernberg’in de altını çizdiği gibi, anlamlı ve tatminkâr ilişkiler yaşamamıza ve yaşam deneyimimizi zenginleştirerek ölüm korkusuyla baş etmemize olanak verir. Sanattan yoksun bir ruhsal hayatta, yaşanmış zaman deneyiminin daraldığını ve yaşanmış zamanın kısalığı duygusunun arttığını biliyoruz. Özellikle kaygının yükseldiği böyle zamanlarda yaşamın kısalığı hissi ve içsel mutsuzluk deneyimi ciddi bir sorun. Evde film izlemekle sinemada izlemek arasındaki farkı düşünelim. Sinema salonundan çıktığımızda, Yusuf Atılgan’ın ‘Aylak Adam’ adlı romanında da bahsettiği, ‘sinemadan çıkmış insan’ adını verdiği şu 5-10 dakika hayatta kalan yaratıklardan birine dönüşmez miyiz? O 5-10 dakika bile, o farklı hissediş bile başka bir tür ruhsal canlılık kazandırır bize. Pandemide devletlerin insanları salt bir biyolojik varlık olarak ele alması, en büyük yanlışlardan biri oldu. Fotoğraf: Bülent Usta KAYGI VE YAS, SANATIN İÇERİĞİNİ DEĞİŞTİRECEK Humboldt Üniversitesi, Çoğulculuk ve Sosyal Çatışma Bölümü, Einstein Vakfı Akademisyeni Nil Mutluer: Covid’in sosyolojik etkileri yadsınamaz. Bir kaygı nesnesi olarak Covid-19 insanların dış dünyayla, sokakla, mekânla ve en önemlisi fiziksel olarak öteki insanlarla ilişkilerini radikal bir şekilde etkiledi. Artık o eski bildiğimiz etkileşim hem toplumsal, hem de sanatsal alanlarda ağırlıklı olarak dijital ortamda gelişiyor. Dijital ortam bir müddettir toplumsal ilişkinin yeni ve önemli mecralarından biri haline geldi. Dijital ortam eskiden toplumsal ilişkilerin sağlandığı alternatif mecralardan biriyken Covid ile bu mecra ana mekân haline geldi. Bu dış dünya ile beslenen sanatçıların üretim ve sanatsal beslenme biçimini de epeyce değiştirdi. Üstelik Türkiye’de hükümetin son 10 yıldır bağımsız sanat kuruluşlarına karşı giderek artan baskısı, bir de Covid kısıtlamaları ile birleşince, hem eleştirel sanat çalışmaları hem de sanatın toplumla ilişkisi yeni biçimler aldı. Zarar gören ve zaten ayakta kalmakta zorlanan bazı sanat mekânları kapanmak zorunda kaldı. Ancak, öte yandan sanatçılar, özellikle eleştirel sanatla ilgilenenler dijital ortam sayesinde çok büyük bütçe getirmeyen projeleri de hayata geçirmeyi ve toplumla buluşturmayı başardı. Özellikle mekânsal ilişkiler toplumun sanatla ilişkisini etkileyecek. Ve elbette Covid’in yarattığı kaygı, kayıp, yas hisleri de sanatın içeriğini ve hatta toplumun sanatta kendisini görebilme ilişkisini de biçimlendirecek. Fotoğraf: Nil Mutluer HEPİMİZ EKRAN YORGUNU OLDUK Psikoterapist, yazar Tuğçe Isıyel: Bu durum öncelikle sanatçıları fazlasıyla olumsuz etkiliyor diyebilirim. Fiziksel temas kesintiye uğrayınca, izleyiciyle olan paylaşım alanları daralınca bir kısım sanatçı kendisini epey yalnızlaşmış hissetmeye başladı. Devletin desteksizliği de bu duruma iyice tuz biber ekmiş oldu. Bu böyle devam ederse küskün bir sanatçı kitlesiyle karşılaşma ihtimalimiz artacaktır. Fiziksel olarak sanatsal aktivitelere katılamamak beslenme alanlarımızı daralttı belki. Ancak insan adaptasyon kabiliyeti hem çok yüksek bir canlı hem de sosyal bir varlık. Bu duruma hemen yeni çareler üretti. Online konserler, festivaller, tiyatro oyunları, seminerler vs. fakat pandemi bize gösterdi ki biz buralardan sadece entelektüel anlamda beslenmiyoruz. Birbirimizle bir arada olmanın hazzını da elde ediyoruz. İşi, okulu, sosyalleşmeyi, sanatsal faaliyetleri sürekli ekrandan yapıyor olmak bir çoğumuzda çok ciddi yorgunluk, bıkkınlık, dikkat ve konsantrasyon sorunları yaratmaya başladı. Hepimiz ekran yorgunu olduk. Evet, çevrimiçi olarak sosyalleşiyoruz ancak ortak mekânda buluşmak, ortak havayı solumak, birbirimize korkmadan dokunmak bambaşka bir şeymiş. Beş duyumuzu kullanarak bir şeyin içinde olmak o şeyi bütünsel olarak kavramaya da yol açıyormuş. Bunun yoksunluğu çok ciddi bir özlem ve eksiklik yaratıyor kuşkusuz ancak bir yandan sabredebilme becerimizi de epey geliştirdiğini düşünüyorum. Pandemi bittiğinde bu uzak kalmışlığın, ortak mekân kaybının acısını çok güzel bir şekilde çıkaracağımızı umuyorum. Fotoğraf: Tuğçe Isıyel SANATÇILAR VAR OLMA MÜCADELESİ İÇİNDE Müzisyen ve Uzm. Psikolojik Danışman Asena Akan: İnsanlık olarak ruh ve beden sağlığımızın risk altında olduğu, kaygı düzeyimizin arttığı, dengemizin bozulduğu, yaşama sevincimizin azaldığı zamanlardayız. Ben buna bir tür “akord bozulması” diyorum. Peki nasıl akordlanabiliriz? Müzik ve sanat kaygı ve korku enerjisinden çıkabileceğimiz, kendimizi özgürce ifade edebileceğimiz nefes alanı; yaşam için ideal öğrenme modeli; iyileşme motivasyonumuzu artıran etkili birer araçtır. Bundan yoksun kalmanın, müzisyen ve sanatçılara getirdiği yaşamsal güçlük ve var olma mücadelesi yanında; toplum genelinin beden ve ruh sağlığını olumsuz etkileme, değişime adaptasyonu güçleştirme, kültürel bağ ve birlik duygusunu zedeleme gibi sonuçları olacaktır. Sağlıklı yaşam için kendimize inanmaya, bir amaç edinmeye, mutluluğun içimizden gelen bir kavram olduğunu idrak etmeye ve gelişmeye ihtiyacımız var. Müzik ve sanat doğanın parçası olduğumuzu bize hatırlatarak buna hizmet eder. Bu dönemin tüm zorlayıcılığına rağmen insanlığa öğreteceği şeyler olacaktır. Müzik ve sanatın -hep olduğu gibi- güçlenerek var olacağına inanıyorum. Fotoğraf: Asena Akan Önüm arkam sağım solum ölüm
Maeterlinck, sembolist olarak nitelendirebileceğimiz tiyatro oyunu “Çağrılmadan Gelen”de, zorlu bir doğumu atlatamamış annenin son anlarını konu alır. Oyun boyunca, kör büyükbabanın dışında kimsenin farkına varmadığı ölüm sahnede şöyle bir dolaşacak; ardından anneyi de alarak gidecektir. Öyle ya, ölüm, hep hasta yataklarının temiz kokusu, beyaz çarşaflarla hatırlanır. Beyaz periler bir görünür, bir görünmez, kaybolur. Şıpıdık terlik sesi ile kapılar açılıp kapanır. Her hâlükârda ölüm giz dolu telaş içinde gelir, buhur yükselir, tahta sandıklar kilitlenir. Rahvan atlar bilinmeze koşar, meçhule giden bir gemi limandan kalkar. Dünyanın hemen her yerinde hayatın karşıtı ölüme dair simgeler bildik, fazlasıyla tanıdıktır. “Sıralı ölüm”ün yükselişe geçen bir hastalık evresinden sonra gelişmesi, geride kalanlar için duygusal hazırlık sürecinin olması beklenir. Ani ölümler ruhumuzu zedeler, tarifsiz bir acı bırakır üzerimizde… Özlem duygumuz şiddetlenir. Bir insanın vefatı doğa kanunu şüphesiz. Buna karşılık özellikle bilge ve sanatçıların aramızdan ayrılışı, büyük birikimin taşıyıcılarının toprak altına gitmesi ise can yakıcı. Telafisi olmayan bir boşluk kalıyor arkada. ★★★ Abidin Dino’nun okumalara doyamadığım Fikret Mualla kitabında kaleme aldıklarını hep aklımın bir köşesinde saklarım: “İpekböceği, kozasını ipekli kumaş tezgahı uğruna yapmaz ki… Kozanın karanlığında ipliğini örer durur. Başka türlü baş edemez çünkü…” Sanatçılar da başka türlüsü ellerinden gelmediği için kozalarının karanlığına sığınmışlardır. Ama duyguları sözcüklerle algılamak yaşamın damarlarından koparmaz onları. Dünyaya kendilerinin ve insanın doğasında var olan özellikleri tamamlamak üzere geldiklerinin bilincindedir. İnsanın, doğasındaki özgürlük gereksiniminden kopararak köleleştirmek isteyenlerin, egemen olamadıkları bu sanat ve düşünce adamlarına yüzyıllar boyunca düşman kesilmelerinin sırrı tam da budur. Avrupa’da da, Ortadoğu’da da, memleketimde de… Yüzyıllar boyunca egemenler ve uyduları gizli açık, yasal masal yollardan değişik susturma yöntemleriyle çıktılar karşılarına. Duyarlılığın yaratmadığı noktalarda sürgünler ve öldürümler yaşandı. Nihat Behram; Demir Özlü’nün vefatının ardından şunları yazmış: “’Duydun mu?’ demişti telefonda. 80’li yıllardı. Ben Paris’teydim. “Hayırdır, neyi?” “Vatandaşlıktan atıldığımızı’ deyip eklemişti: ‘Dert etme! Bu bizi kavgamızda kamçılar.’” ★★★ Demir Özlü, 1971’de cezaevinden çıktıktan sonra gönüllü sürgününü başlatmış İsveç’e yerleşmişti. Bundan tam sekiz yıl önce Stockholm’de bir kahve içimi buluştuğumuzda, “Neredeyse bir ömür sürecek büyük bir maceraya doğru gittiğimi bilmiyordum,” demişti. “Sürgünde On Yıl”da o yıllara dair duygu durumunu şöyle anlatıyordu: “Cumhuriyet okullarında, cumhuriyet ilkelerinin en çok oturmuşluk, kararlılık kazandığı bir dönemde eğitilmiş; ardından da hukuk öğrenimi sırasında, eski kuşaktan sağlam öğretmenlerin eğitimine rastlamış; Türkiye’nin gelişmesi, en uygar Batı ülkeleri düzeyine ulaşması konusundaki ideallerin etkisinde kalmış birisi olarak, ne kamu güçlerindeki paralize oluş, ne de ortaya çıkan cinayetlerdeki vahşet ve ilkellik niteliğine alışabilecek gibiydim.” Ardına vazgeçmediği İstanbul’a dair kent öykülerini, “Soluma”yı, “Bir Küçükburjuvanın Gençik Yılları”nı, “Bir Uzun Sonbaharı”, “Bir Yaz Mevsimi Romansı”nı, “Stockholm Öyküleri”ni, “İthaka’ya Yolculuk”u ve bir dizi anlatı ile yakında ortaya çıkacak pek çok dost mektubunu bıraktı, gitti. Bu, yalnızca değini yazısı olsun şimdilik. Bu ülkenin aydın ve sanatçılarına hayatı burunlarından fitil fitil getirmesinin giriş cümleleri olsun. Emin Karaca, dostum ablam Şükran Gürak, Murathan Çarboğa, Tanju Cılızoğlu, Muammer Sun, Aylin Özmenek ve Doğan Cüceloğlu’nun ölümlerini neden kabullenemeyişimize dair bir başlangıç olsun! Usta Yönetmen Martin Scorsese'den, aboneli yayın eleştirisi
DIŞ HABERLER SERVİSİ Usta Yönetmen Martin Scorsese, Netflix gibi aboneli yayın hizmetleri yoluyla "sinema sanatının sistematik bir şekilde değersizleştirildiği, talileştirildiği ve en düşük ortak paydası olan 'içeriğe' indirgediğini" iddia etti. Scorsese İtalyan yönetmen Federico Fellini için Harper's Magazine'e yazdığı bir makalede, son yıllarda Netflix ve Apple'da bir takım çalışmalara imza atsa da, bu tür aboneli yayın platformlarının sinema üzerindeki etkisinden endişe duyduğunu belirtti. Scorsese'ye göre yeni sistemde, "hareket eden tüm imgeler" eşit olarak görülüyor. "David Lean filmi de olsa, bir kedi videosu, bir Super Bowl reklamı ya da bir süper kahraman filmi veya bir dizi bölümü de olsa" farketmiyor. "İZLEYİCİYİ MÜŞTERİ OLARAK GÖREN HESAPLAMALARA DAYANAN ALGORİTMALAR" Usta yönetmen, Netflix gibi aboneli yayın sistemlerini "kendisi de dahil film yapımcıları için iyi olsa da" yeni projeler sunacak algoritmalara bağlı kalınarak, izleyicinin "müşteriden başka birşey" olarak görülmediğini, sanatın değersizleştirildiğini belirtiyor. Bu tür yayınlarda izleyiciye herşeyin "kulağa demokratik gelen ancak aslında demokratik olmayan" bir durum yarattığını belirten Scorsese, "eğer izlediğiniz şeye dayanan algoritmalarla bir öneri gelirse, bu öneriler sadece söz konusu mesele veya tarza dayanacaktır; öyleyse bu durumun sinema sanatı açısından anlamı ne?" diye soruyor. Usta yönetmen, "tanımı gereği izleyiciye sadece müşteri olarak davranan hesaplamalara dayanan bu algoritmalar" üzerinden işleyen aboneli yayın hizmetlerine eleştiri getiriyor. İmamoğlu, Kenter Tiyatrosu'nu inceledi: Maneviyatını koruyacağız
İstanbul Büyükşehir Belediye Başkanı Ekrem İmamoğlu, İBB Meclisi’nin 15 Ekim 2020’de aldığı kararla Şehir Tiyatroları’na devredilen Şişli’deki Kenter Tiyatrosu’nda incelemelerde bulundu. “Artık Kenter Tiyatrosu, İstanbul Büyükşehir Belediyesi’nin” diyen İmamoğlu, Türk Tiyatrosu’nun duayen sanatçıları Yıldız-Müşfik Kenter kardeşlerin adının bu şekilde yaşatılacağını söyledi. İmamoğlu, “Bu tabi İstanbul’un zenginliği. Bu zenginliğin, İBB çatısı altındaki varlığının çok değerli ve çok kalıcı olacağını düşünüyorum. Bu manada işimiz yeni başlıyor” dedi. Müşfik Kenter’in kızı, Yıldız Kenter’in yeğeni Elvan Kenter de duygularını, göz yaşları eşliğinde, “Şu anda çok heyecanlıyım, kelimeleri söyleyemiyorum. Biz de çok heyecanlıyız, tiyatronun isminin, halamın, babamın bu şekilde devam etmesinden dolayı. Çok mutluyum.” ifadelerini kullandı. Türk tiyatrosunun duayen sanatçısı Yıldız Kenter, 17 Kasım 2019’da, akciğer rahatsızlığı nedeniyle tedavi gördüğü hastanede hayatını kaybetmişti. Kenter için, adıyla özdeşleşen Kenter Tiyatrosu’nda, 19 Kasım 2019’da düzenlenen anma töreninde konuşan İstanbul Büyükşehir Belediye Başkanı Ekrem İmamoğlu, “Alkışlarınızın dinmeyeceği bir salonu İstanbul şehrine hızlıca hediye etmek istiyoruz. Elbette ki tüm maneviyatını koruyarak, ismine layık, özgün ve özgür biçimiyle, ilelebet var olacak teminatıyla İstanbul halkına hediye etmek istiyoruz.” demişti. İBB MECLİSİ, OY BİRLİĞİYLE KARAR ALDI  İBB Meclisi, 15 Ekim 2020 tarihli oturumunda oy birliğiyle aldığı kararla, Şişli'deki Kenter Tiyatrosu'nun Şehir Tiyatroları bünyesinde faaliyetini sürdürmesine karar verdi. Devlet Tiyatrosu'ndan ayrılan Yıldız Kenter ve Müşfik Kenter kardeşlerin, 1960 sezonunda oluşturduğu topluluk, Site Sineması'nın üst katında, Muhsin Ertuğrul yönetiminde oyunlar sahnelemeye başladı. Sahnelenen ilk oyun, Amerikalı yazar W. Gibson’un “Salıncakta İki Kişi” oldu. Tiyatronun çekirdek kadrosunda Yıldız ve Müşfik Kenter'den başka, Genco Erkal, Şükran Güngör, Sadri Alışık da bulunmaktaydı. Topluluk, Site Tiyatrosu olan adını değiştirerek 1962'de Kent Oyuncuları adını aldı. İlk oyunları, Jean Anouılh'un "Antigone" adlı eseriydi. Kent Tiyatrosu oyunlarını bir süre Dormen Tiyatrosu'nda sahneledi. Koltuk satma kampanyası ile destek toplayarak Harbiye'de inşa ettikleri tiyatro binası 1968'de tamamlandı. Topluluk, Necati Cumalı'nın “Nalınlar”, “Derya Gülü”; Cahit Atay'ın “Pembe Kadın”; Melih Cevdet Anday'ın “Mikadonun Çöpleri” gibi yerli oyunlarını, Anton Çehov'un “Üç Kızkardeş”; Bertolt Brecht'in “Üç Kuruşluk Opera”; Eugene Ionesco'nun “Sandalyeler”; Harold Pinter'in “Kapıcı” gibi yabancı oyunları sergiledi. ÇGYD’den telif hakları konusunda duyuru
Anadolu’ya türkülerle seyahat
IŞIL ÇALIŞKAN  Kariyeri boyunca 30 albüme imza atan Fuat Saka, Karadeniz müziğinin önemli temsilcilerinden biri. Bu kez bir türkü albümü ile dinleyici karşısına çıkan Saka’nın albümü "Avaz" ismini taşıyor. Müzisyenin, ülkemiz dışında Almanya, Makedonya, Gürcistan ve Danimarka’dan sanatçıların katkı sunduğu albüm müzikseverlere türkülerle bir Anadolu turu vadediyor. Albümde "Kar Yağar Kar Üstüne" (Diyarbakır), "Uzun İnce Bir Yoldayım" (Sivas- Şarkışla), "Ela Gözlüm" (Erzurum), ve "Yüce Dağ Başında Yanar Bir Işık"(Sivas) türkülerinin de aralarında olduğu 14 türkü bulunuyor. Saka ile albümünü ve müzik serüvenini konuştuk. ► Yeni albümüz Avaz’ın hikâyesini nasıl anlatırsınız? Pandemi döneminden önce dostum Ufuk Işıklar ile Beyoğlu’ndaki ofisinde buluştuk. Bu buluşmanın amacı müzik üzerine konuşmaktı. Sohbetin sonunda Anadolu’nun o güzel, samimi, dost ve sıcak türkülerini kaydetme kararı aldık. O dönemde benim bir Avrupa turnem vardı. Ocak başında turne sona erdi ve eşim Gülsen ile birlikte Türkiye’ye döndük. Ufuk’la kısa bir görüşmeden sonra yaşadığımız coğrafyaya “Knidos Krallığına” geri döndük. Ocak 2020’de de kayıtlara başladım.  Bir gün sabaha kadar çalışıp ertesi gün dinlendim derken pandemi başladı fakat çalışmalar aksamadı. Aksine güzellik yaratmak için daha bir asıldım ve aylarca sürdü bu çalışma. Ağustos sonu bitti; nihayetinde elinizdeki bu kayıtlar da. Tabii ki kayıtların bitmesi projenin bitmesi anlamına gelmiyordu. Birkaç ay sonra seçtiğimiz eserlere Mert Güncüer tarafından klipler çekildi. Türkülerin bir kısmına uzun süredir birlikte müzik yaptığımız Gürcü dostlarım Zurab Cagnidze, Zaza Miminoschwili, Orhan Şimşek, sevgili Makedon dostum Tunan Kurtisev Almanya’da stüdyolarında kendi bölümlerini kaydedip bana gönderdiler. Ben de miksleri Datça’daki kendi stüdyomda gerçekleştirdim.  MÜZİĞİN DİLİ TEKTİR  ► Türküleri batılı enstrümanlarla buluşturuyorsunuz. Buna zıtlıklardan doğan uyum diyebilir miyiz? Müziğin dili tektir. Enstrümanları bir araya getirdiğimizde onları yapmak istediğimiz müziğin içerisindeki yerine koymakla alakalı bir durum bu. Enstrümanlara vereceğimiz göreve bağlı uyum.  ► Albüme faklı kültürlerden müzisyenler destek vermiş. Almanya, Makedonya, Gürcistan ve Danimarka’dan isimler. Bu kültür farklılığını nasıl anlatırsınız? Bu, müzikte sevmek ve ilgi duymakla alakalı. Hangi kültürden olursa olsun eğer bu varsa o kültürleri birleştirip ortaya uyumlu, kulağa hoş gelen çalışmalar çıkarmak zor olmaz. İşte müziğin dili derken de bunu kastetmek istedim. Gayet tabii çeşitli kültürlerden gelen müzisyenlerle önce arkadaşlık, dostluk bağları oluşturmak önemli. Birbirini tanımak, işi daha da kolaylaştırır.  KONU TÜRKÜLER OLUNCA HER KÖŞEYE BAKMALI  ► Albümdeki türküleri seçerken ve onları yorumlarken hassasiyetleriniz nelerdi? Anadolu, çok verimli toprakları olan bir coğrafya. Eğer konu türkülerse her köşesine yolculuk yapmak gerekir. Tabii ki bu köşeleri tek bir albümde toplamak imkânsız. Seçtiğim türkülerde bu hassasiyeti gözetmeye çalıştım. Yörelerden, sevdiğim ve benim stilime uygun parçalar toplamaya çalıştım. Çoğu herkesin bildiği türküler gayet tabii. Fakat önceliğim kendi stilime uygun olmalarıydı.  ► Albümün hazırlık aşaması nasıldı? Türkü albümü yapmaya karar verdikten sonra türkü seçmek gerekiyordu gayet tabii. Önce buradan başladım işe. Ve bu türkülerin geçmişten günümüze nasıl yorumlandığını araştırdım, dinledim. Sonra kayıtlar başladı doğal olarak…  ► Farklı yörelerin türkülerini bu albümde buluşturarak pandemi döneminde şarkılarla da olsa Anadolu’da seyahat imkânı sunuyorsunuz. Bu anlamda müziğin gücünü nasıl anlatırsınız? Müzik, insanları birleştiren, kaynaştıran, güldüren, ağlatan, harekete geçiren, yoldaşlık yapan gerektiğinde terapi yapan bir unsurdur. Ben pandemi döneminde günlerimi daha çok müzik yaparak geçiriyorum. Bana güç veriyor. “Avaz” albümü de Anadolu’da kısa bir seyahatin kendisi.  ► Pandemi sürecini nasıl geçiriyorsunuz? Ben ve eşim mümkün olduğunca kalabalığa karışmıyoruz. Küçük bir köyde bahçesi yetecek büyüklükteki bir evde müzik yaparak, sohbet ederek, bol bol gelecek planları yaparak ve günlük yürüyüşleri eksik etmeden geçiriyoruz günlerimizi. ***  MÜZİSYEN KARDELERİM, “DAYAN HA YIKILMA”  ► Ne yazık ki müzisyenler çok zor zamanlar geçiriyor. Bu süreçte yaşamına son veren müzisyenlerin olması durumun vahametini ortaya koyuyor. Sizin gözlemleriniz nedir? Evet, aynı şeyleri gözlemliyoruz. Acı ama gerçek. Müzisyen kardeşlerimin çok büyük bir kısmı maalesef büyük ekonomik sıkıntılarla karşı karşıya. Enstrümanını satmak zorunda kalanlar, intihar edenler, umutsuzluğa düşenler sistemin hiçbir surette ekonomik destek vermediği (geçmişte de böyleydi) pandemi dönemini nasıl atlatacaklarını düşünerek yaşamamanın ağırlığı altında perişan durumdalar. Sizin aracılığınızla onlara “Dayan Ha Yıkılma” demekten başka bir şey yapamamak bana acı veriyor. Pamuk ipliğine bağlı…
Pamuk ipliğine bağlı kalarak yaşamak pek zor. Pamuk ipliğine bağlı olmanın anlamı, bir olayın, sürecin, durumun aksamadan devam edebilmesinin şans gibi faktörlere bağlı olduğu anlamına geliyor. Psikolojide, özellikle kaygıyla ilgili sorun yaşayan insanların yaşadığı ruh halini tanımlıyor bu deyim, bir aksilik olacak ve her şey bitecek inancı… Özellikle Türkiye’de ve var olan devlet düzeninde, her an her şey olabilir düşüncesi öylesine kabul gören bir görüş ki, kaygıyla baş etmenin önünde büyük bir engel. Bir bakmışız yeni bir anayasayla uyanmışız, bir bakmışız dolar bir gecede iki katına çıkmış, bir bakmışız Covid-19 hasta sayısı 10 katına fırlamış… Olmadı değil bunların hiçbiri, olmayacak anlamına da gelmiyor. Zenginler, zarardan kurtulmak için paralarını nereye yatıracakları konusunda kaygı yaşıyor, yoksullar işsiz kalma ya da aç kalma korkusuyla… Bütün bu yaşanan sürecin tek tek bireyler üzerinde psikolojik bir etkisi olduğunu düşünmemek imkânsız. *** Özellikle bazı insanlar için, her şeyin pamuk ipliğine bağlı olduğu düşüncesi öylesine güçlü ki… Sevgilisi 5 dk. mesajına geç yanıt verdiğinde terk edileceğini, patronu ya da müdürü selam vermediğinde işten atılacağını ya da öksürür öksürmez Covid olduğunu düşünüp öleceğine inananlar için hayatın ne kadar zor olabileceğini tahmin etmek zor değil. Onların kaygıya karşı bu yüksek eğilimi, temel güven duygularındaki bir eksikliği gösterir öncelikle. Kötü bir şey olacak ve ben o kötü şeyle baş edemeyeceğim düşüncesi… Bu yüzden her şeyi önceden anlamaya çalışıp geleceği kontrol etmek isterler, geleceği bütünüyle kontrol etmek imkânsızdır ama. Aynı irrasyonel tutum, geçmişle ilişkilerinde de karşımıza çıkar, pişmanlık hisleri geçmişi kontrol etme ve bunun imkânsızlığıyla yüzleşmekten başka bir şey değildir. Her şeyin en kötüsünü düşünüp kendilerini en kötüye hazırlamaya çalışanlar, daha gerçekleşmeden o en kötüyü zaten kendilerine yaşatıp güçsüzleştirirler ve kontrol etmeye çalışıp kontrol edemedikçe de kaygı seviyeleri yükselir. Bu kişiler, havadan nem kapmak deyiminin de açıkladığı gibi, en küçük işaretleri bile yakalamaya çalışırlar, gerçekleşeceğinden emin oldukları kötü şeyleri önceden tahmin edebilmek için. Bilişsel-davranışçı yöntemlerle otomatik düşünceleri değiştirerek, nefes egzersizleri ve diğer başka yöntemlerle kaygıyla baş etmek mümkün, ama derindeki, bilinçdışındaki kaygıyı üreten kaynağı bulup anlamaya çalışmak çok daha mühim. *** Sadece Türkiye’de değil dünyada da kurumlara, siyasete ve ekonomik yapılara güvenin azaldığı, hatta kalmadığı, sosyal medyada dahi troller ve linç hadiselerinin neden olduğu sosyal tehlike algısının arttığı, salgın hastalıklar ve çevrenin gördüğü zarardan ötürü kanser gibi hastalıkların çoğaldığı ya da daha görünür hale geldiği böylesi zamanlarda, kaygıyla baş etmek için ne yapmalı? Kaygılanmamız için öylesine çok rasyonel neden var ki önümüzde. Psikolojinin bize verdiği imkânlardan biliyoruz ki, birey kaygıyla ancak ‘kendisini gerçekleştirebildiğinde’, yani kaygı yaratan deneyimlerle yüzleşip içlerinden geçip yoluna devam edebilirse, hatta bu kaygı deneyimlerini kendisini güçsüzleştiren değil tam tersine güçlendiren bir deneyim olarak yorumlayıp üstesinden gelebilirse baş edebilir. İlk önce, tüm güçlülük yanılsamasından sıyrılması gerekir, her şeyi kontrol edemeyeceğimizi kabul ederek… Ve yine tümgüçlülük yanılsamasının neden olduğu dünyanın ‘adil’ bir yer olduğuna dair inancımızı sorgulamamız, başımıza her türlü kötü şeyin gelebileceğini kabullenmemiz gerekiyor. Bu kabullenme, dünyanın adil bir yer olması için mücadele etmekten vazgeçmek anlamına gelmiyor elbette, ama dünya çeşitli tehlikelerin ve güzelliklerin, iyi ile kötünün iç içe geçtiği bir yer olarak görüldüğünde gerçeklikle kurulan bağ da güçlenmiş olur, fantezilerin etkisinden çıkılır. Benlik ne kadar güçlenirse, kaygı da azalır, çünkü karşısına çıkacak sorunlarla baş edebileceğine inanır. Benliği güçlendirecek şey de farkındalıktır, özellikle bilinçdışını da içine alan bir farkındalık… Hatta bu yüzden kaygılarımız, benliğin güçlenmesi için önkoşuldur bir bakıma, üstesinden geldikçe ‘ben’ oluruz, yoksa olamayız. Bu festival hepimizi iyileştirecek
Işıl ÇALIŞKAN İstanbul Kültür Sanat Vakfı (İKSV) tarafından düzenlenen İstanbul Müzik Festivali bu yıl 49’uncu kez, 3–21 Haziran tarihleri arasında müzikseverlerle buluşmaya hazırlanıyor. Festival programındaki tüm konserlerin, pandemi önlemleri kapsamında, açık hava mekânlarında gerçekleştirilecek olması hem müzisyenler hem de dinleyiciler tarafından mutlulukla karşılandı. Öte yandan bu yılki festivalin Onur Ödülü’nün keman sanatçısı Prof. Dr. Cihat Aşkın’a, Yaşam Boyu Başarı Ödülü’nün ise besteci Pēteris Vasks’a verileceği açıklandı. Festivalin direktörü Efruz Çakırkaya ile festivale yönelik ipuçları alırken Cihat Aşkın ve Pēteris Vasks ile de ödüllerine karşılık duygularını konuştuk. YAZ FESTİVALİ OLMAMIZ BİR AVANTAJ Covid-19 salgını nedeniyle bu yıl için tüm planlarını bambaşka bir çerçeveye oturtmak durumunda kaldıklarını anlatan İstanbul Müzik Festivali Direktörü Efruz Çakırkaya, “Her ne kadar aşı bulunmuş ve aşılama başlamış olsa da, yaşantımızın normale dönmesi için daha uzun zamana ihtiyaç olduğu da aşikâr. Bu bağlamda önümüzdeki aylardaki prosedürleri ve kısıtlamaları bilememekle birlikte; yakın bir zamanda konser salonlarına, kapalı mekânlara girilmesi çok da mümkün olacak gibi görünmüyor” diyor. Öte yandan canlı müzik özlemimize vurgu yapan Çakırkaya, bir yaz festivali olmanın avantajını da kullanarak 49. İstanbul Müzik Festivali’nin tüm programını açık hava mekânlarda sunmak üzere kurguladıklarını ifade ediyor. Çakırkaya, “Festivalin alametifarikası olan sıra dışı mekân seçimi geleneğimizi de benzer bir titizlikle açık hava mekânlar ekseninde uygulayacağız. Pandemi şartlarına uygun tasarlanacak şekilde; şehrin daha evvel etkinlik yapmadığımız kimi sürprizli köşelerinde, Türkiye ve yurtdışından ağırlayacağımız müzisyenler ve toplulukların gerçekleştireceği konserler ile birçok ücretsiz etkinlik düzenlemeyi öngörüyoruz” ifadelerini kullanıyor. Çakırkaya sözlerini şöyle sonlandırıyor: “Hepimizi çok yoran bu bir yıllık ayrılığın ardından festival izleyicilerimiz ve müzisyenlerimizle yaşayacağımız kavuşma mesafeli de olsa hepimize şifa gibi gelecek.” Türkiye ve yurtdışından solistler, topluluklar ve orkestraları ağırlayacak 49. İstanbul Müzik Festivali’nin teması ve programı ise nisan ayında açıklanacak. *** Hem Türkiye prömiyeri hem ödül Festivalin Yaşam Boyu Başarı Ödülü’ne layık görülen Letonyalı besteci Pēteris Vasks ise festivalde çifte mutluluk yaşayacak. 2020 yılında İstanbul Müzik Festivali, Essen Philharmonie, Riga Güz Oda Müziği Festivali ve Hoffmann Vakfı Başkanı André Hoffmann’ın desteğiyle Wigmore Hall ortak siparişi üzerine Pēteris Vasks’ın bestelediği Yaylı Çalgılar Dörtlüsü No. 6 eserinin pandemi sebebiyle ertelenen Türkiye prömiyeri de bu yıl festival kapsamında gerçekleştirilecek. Vasks’a ödülü 49. İstanbul Müzik Festivali’nde gerçekleştirilecek bu konser öncesinde verilecek. Besteci Pēteris Vasks ise 49. İstanbul Müzik Festivali Yaşam Boyu Başarı Ödülü’nü almaktan mutluluk ve onur duyduğunu ifade ediyor. Vasks, “Yaptığım müziğin Türkiye’deki dostlarına, bestelerimin mükemmel yorumcularına teşekkür ediyorum. 4. Yaylı Çalgılar Dörtlüsü’nün performansları ve CD kayıtları için Borusan Quartet’e de ayrıca teşekkür etmek isterim” diyor. Müziğin her birimize sevginin ışığını sunabileceğine inandığını ifade eden dünyaca ünlü besteci, 6. Yaylı Çalgılar Dörtlüsü’nün İstanbul’daki performansını sabırsızlıkla beklediğini anlatıyor. Vasks, “Bu eser benim için çok özel ve umarım İstanbul’daki dinleyici için de aynı derecede özel yankılanır. Umarım Covid-19 salgını hafifler ve İstanbul’da festival dinleyicisiyle birlikte olabilirim” diyor. *** Neredeyse yaşıt olduğum bir festival 49. İstanbul Müzik Festivali Onur Ödülü’nün bu yılki sahibi keman sanatçısı Cihat Aşkın, Onur Ödülü’ne layık bulunmanın hayatının en önemli köşe taşlarından biri olduğunu ifade ediyor. Aşkın, “Benim bu ödüle layık görülmem ise İstanbul Müzik Festivali’nde artık yeni bir dönemin başladığını gösteriyor. Çünkü neredeyse yaşıt olduğum festival ile büyümüş olmak, festivalin sadece İstanbul’un değil ama o günün genç kuşaklarına ve sanatçılarına neler kattığını ve ne gibi kapılar açtığını görmek bakımından çok önemli” diye konuşuyor. Usta sanatçı, geçmiş günlere uzanarak, şöyle anlatıyor festivalle olan serüvenini: “Bir müzik öğrencisi olarak festivalin gişelerinde saatlerce ve coşkuyla sıra beklediğim günlerden sonra festivalin genç yıldızlarından biri olarak sahnelerde yer aldım. Yıllar içinde bir genç sanatçı olarak uluslararası kariyerimde olumlu katkıları olacak projelere davet edildim. Festivalin eğitim, kültür ve sosyal komitelerinde yer almam ve bu kültürün taşıyıcısı olarak Onur Ödülü’ne layık görülmem, bu festivalin varlığını benim için anlamlı kılan sebeplerden birkaçı.” Aşkın, “Bir müzisyen gözlüğünden anlattığım hikâyemde İstanbul Müzik Festivali’nin bana nasıl dokunduğunu ifade ettim, ama daha da önemlisi kim bilir benim gibi on binlerce sanatsevere hangi ölçüde dokundu. İstanbul Müzik Festivali bir kültür ve kimlik taşıyıcısıdır. Bu toprağın kültürünü uluslararası ölçekte yarım yüzyıldır temsil eden İKSV hiç kuşkusuz kültürel anlamda dünyaya açılan en önemli penceremizdir” diyerek sözlerini sonlandırıyor. *** GENÇ KADIN MÜZİSYENLER DESTEKLENİYOR İstanbul Müzik Festivali’nin geleceğin kadın müzisyenlerini desteklemek amacıyla 2018’de başlattığı “Yarının Kadın Yıldızları: Genç Kadın Müzisyenler Destek Fonu” projesi, dördüncü yılında üstün yetenekli müzisyenlerin çalgı, şan ve şeflik branşlarında uluslararası arenadaki kariyerlerine destek olmaya devam ediyor. Yarının Kadın Yıldızları projesi için başvurular 16 Nisan Cuma günü saat 17.00’ye kadar, destekbasvuru@iksv.org adresine yapılabiliyor. Yani artık gelmeyecek mi?
Türkiye’nin, özellikle İstanbul’un sık sık konuğu olmuş. Hatırladıklarımı sıraladım, onlara hangi yıldaymış diye bakarken, hatırlamadıklarım da çıktı ortaya. Bazen konser mekânları zihnime kazınmış da yılını unutmuşum, bazen de tam tersi. Örneğin Chick Corea – Gonzalo Rubalcaba konserinin Lütfi Kırdar’da olduğunu çok iyi hatırlıyordum, ama bu kadar eski tarihli bir konser olduğunu unutmuşum. 2002 yılında, 9’uncu Uluslararası İstanbul Caz Festivali’ndeymiş, festival için özel olarak hazırlanmış bir projeymiş. Rubalcaba’yı çok beğenirim. Onun için de Corea’nın “Akıllı bir çocuk, aferin” edasıyla genç piyanisti desteklemesine sinirlenmiştim. Sonra düşündüm de Chick Corea zaten genç müzisyenlere destek olmayı seven bir müzisyendi. Buna karşılık, Corea hayranlarını hayal kırıklığına uğratan bir konserinin bende hiçbir kötü anısı yok. Yıl 2011, 31 Mart Çarşamba, mekân Cemal Reşit Rey Konser Salonu. Heyecanla beklenen Chick Corea – Gary Burton konseri, piyanistin kendini geriye çekerek (ki, genellikle müzisyenlerde, hele ünlü olanlarında ender bulunur bir haslettir), vibrafon üstadı ve kadim dostu Burton’ı öne sürmesi konsere bir Chick Corea şöleni hayaliyle gelen izleyicileri hayal kırıklığına uğratmıştı. Değişime daima açık olan üstat, Gary Burton’la nasıl daima bir araya geldiği sorulunca, bunun hiç bitmeyen ve devam eden bir beraberlik olduğunu söylerdi. Armando Anthony Corea kısıtlama nedir bilmeden gelişti. Babası Armando J. Corea trompetçiydi, oğluna o dört yaşındayken bir piyano aldı, çalmayı öğrenmesine yardımcı oldu. Onun için Corea, kendisine “sınırları aşmak”tan söz edilince, sınır diye bir şey bilmediğini, annesiyle babası ona karışmadığı için asla “Bu müziği çalabilir miyim?” diye kimseye danışma gereği duymadığını söyler. Yirmili yaşlarında New York’ta Blue Mitchell ve Stan Getz ile çalıştıktan sonra, 1968’de Miles Davis grubunda Herbie Hancock’un yerini aldı, yani başarılı ilk rock-füzyon albümü sayılan “Bitches Brew”u ile onu izleyen “In A Silent Way”i yaratanlardan biriydi. Davis’in grubunda hem elektronik müzikle tanıştı, hem de Dave Holland ile ikisi ‘Free Jazz’in sınırlarını zorladılar. 1970’te de gruptan ayrılıp, Anthony Braxton ve Barry Altschul ile Circle’ı kurdu. 1972’de yolu Alman prodüktör Manfred Eicher’le kesişti. “Return to Forever” albümünün adı onun unutulmaz füzyon grubunun da adı oldu. Aslında RTF tek gruptan ziyade iki grup gibidir. Başlangıçta, Brezilyalı vurma çalgı ustası Airto Moreira ve eşi şarkıcı Flora Purim ile nefeslilerde Joe Farrell varken odakları Latin müziğiydi. Derken gruba gitarist Bill Conners ile davulda Lenny White katıldı. Sonra, Conners’ın yerini Al Di Meola aldı. Return To Forever, biraz da John McLaughlin’in Mahavishnu Orchestra’sından esinlenmiş bir füzyon grubu oldu. 1980’li yılların başında dağıldılar. Chick Corea da akustik caza döndü ama füzyonla gene de ilgileniyordu. Herbie Hancock ve Gary Burton düoları da bu dönemdedir. 1980’lerin sonunda birbirini izleyen Elektric Band ile Akoustic Band geldi. İkincisi de bir trioydu. Piyanoda Chick Corea, basta John Patitucci ve davulda Dave Weckl. Corea gruplarıyla dikkati çeken iki genç müzisyen daha... Patitucci ve Weckl, yıllar içinde kadrosu hayli değişen Elektric Band’in de üyeleri arasındaydı. 1998’de ise Origin seksteti geldi. Corea ile Avishai Cohen, Adam Cruz, Steve Davis, Bob Sheppard ve Steve Wilson’dan oluşan grup iki yıl süreyle kayıt yaptı. Bu gruptan ise Cohen ve Cruz (sonra Ballard) ile yeni trio doğdu. 2009 yılında John Mclaughlin’in Five Peace Band’i ile birlikte yanına Christian Mc Bride, Kenny Garrett ve Brian Blade’i alarak Asya ve Kuzey Amerika turnelerine çıkmıştı. İşte Corea - McBride – Blade birlikteliği bu turneden sonra ortaya çıkmıştır. Corea yeni caz triosunu keşfetmiştir. Bize de 27 Kasım 2012’de, CRR’de dinlemek nasip olur. 12 Mayıs 2017’de gene Blade ve Porto Rikolu caz kontrbasçısı Eddie Gómez’le beraber Garanti Caz Yeşili Konserleri kapsamında Zorlu PSM Caz Festivali’ne konuk olacaktı. Chick Corea caz, füzyon, avant-garde, elektrik-akustik demedi, sınır tanımadan hepsini denedi. Klasik müzikte de besteleri ve kayıtları var. Londra Filarmoni Orkestrası ve Origin’ın oluşturduğu seksen kişilik orkestrayla çaldı. Pek çok Downbeat ödülünün yanı sıra 67 kez aday olduğu Grammy’yi 23 kez aldı. “Çalmayı seviyorum,” diyordu. “Müziği seviyorum. Her tür müzik yaptım çünkü sınır tanımadan çalışırım. İlgi duyduğum neyse onu öğrendim, onu çaldım. Başından beri hep böyle oldu.” Sevgili Chick, müzikten ayrı kalma hiç! Tolga Karaçelik'in yönetmen koltuğuna oturduğu dizinin ilk görselleri yayınlandı
Kıvanç Tatlıtuğ ile Özge Özpirinçci'nin başrollerini paylaştığı henüz adı belirlenmeyen ve şimdilik "Bir Denizaltı Hikayesi" adıyla anılan projenin ilk görselleri izleyicilerle buluştu. Bir denizaltında araştırma görevine katılmaya hazırlanan, özgür ruhlu dalış eğitmeni ve deniz biyoloğu Arman'ın hikayesini konu alan Netflix orijinal dizisinin çekimlerine Ege sahillerinde başlandı. Tatlıtuğ ve Özpirinçci'nin yanı sıra dizinin oyuncu kadrosunda Meriç Aral, Ertan Saban, Ece Çeşmioğlu, Onur Ünsal, Ecem Uzun, Jerry Hoffman, Güven Murat Akpınar, Ersin Arıcı, Alper Saldıran ve Hakan Salınmış gibi isimler yer alıyor. Yönetmen koltuğuna Tolga Karaçelik ile Umut Aral'ın oturduğu dizinin senaryosunu yazar Jason George önderliğinde Atasay Koç, Cansu Çoban, Sami Berat Marçalı ve Murat Uyurkulak kaleme alıyor. Sekiz bölümden oluşacak, aksiyon macera türündeki dizinin yapımcılığını OGM Pictures gerçekleştiriyor. Bu yılın sonlarına doğru tüm dünyada aynı anda yayına girmesi planlanan, ilk görselleri izleyiciyle paylaşılan dizinin konusu özetle şöyle: "Dünyayı vuran bir doğa felaketinin sonucunda, Arman ve bilim ekibinin hayatta kalmak için bir askeri denizaltısına binmesi gerekir. Arman ve ekibi, neler olup bittiğini anlamaya çalışırken bir yandan da bu askeri denizaltının gerçek görevinin ne olduğunu araştırır. Arman her şeyin sonunda kendini, ekibini ve aslında çok daha fazlasını kurtarma yolunda başarılı olabilecek midir?"   Cem Yılmaz’dan dolandırıcılık uyarısı: Bu içerik sahte
Komedyen Cem Yılmaz, Twitter hesabından bir paylaşımda bulunarak ‘sahte içerik’ uyarısı yaptı. Bir TV programına konuk olduğu ana ilişkin fotoğrafının üzerinde, “Flaş Haber: Cem Yılmaz, koronavirüsten nasıl kâr elde edilebileceğini açıklıyor” ifadelerinin yazdığı bir görseli paylaşan Yılmaz, “Bu sahtedir” dedi. Görselin “Hürriyet gazetesi haberi gibi tasarlandığını” kaydeden Yılmaz, söz konusu dolandırıcılık girişimine karşı kamuoyunu şu ifadelerle uyardı: “Selamlar, iki haftadır özellikle Facebook ve diğer medyalarda, Hürriyet gazetesi haberi gibi tasarlanmıış bu sahte haber ile dolandırıcılık girişimi varmış. Buna inanan olmayacağını bilmekle beraber ben buradan duyurayım. BU SAHTEDİR. Tıpkı bir çok şey gibi. Uyanık olmanızı öneririm.” Selamlar,İki haftadır özellikle Facebook ve diğer medyalarda,Hürriyet gazetesi haberi gibi tasarlanmıış bu sahte haber ile dolandırıcılık girişimi varmış. Buna inanan olmayacağını bilmekle beraber ben buradan duyurayım.BU SAHTEDİR.Tıpkı bir çok şey gibi.Uyanık olmanızı öneririm. pic.twitter.com/9xi6FZv3Jo 24. Uçan Süpürge Uluslararası Kadın Filmleri Festivali'nde Onur ve Başarı ödüllerini kazananlar belli oldu
İlki 1998 yılında düzenlenen ve Türkiye’deki kadın hareketiyle birlikte büyüyen Uçan Süpürge Uluslararası Kadın Filmleri Festivali bu yıl Araftan Çıkmak temasıyla sinemaseverlerle buluşacak. Pandemi koşulları nedeniyle geçtiğimiz yıl sadece çevrimiçi kanallar üzerinden yapılan festival bu yıl izleyicileriyle hem sanal hem de gerçek mekânlarda buluşmayı umuyor. Festivalin her yıl sinemadaki kadın emeğinin altını çizmek ve yeni kuşak kadın sinemacıları cesaretlendirmek üzere verdiği ödüller 27 Mayıs’ta düzenlenecek açılış töreninde sahiplerine takdim edilecek. Bu yıl 19. kez verilecek Onur Ödülleri Türkiye sinemasına yönetmen ya da oyuncu olarak hayat veren kadınlara saygı sunmayı amaçlıyor. Bu yıl Onur Ödülleri’nin sahipleri; 40 yılı aşan kariyerinde, senaryoların, yönetmenlerin sınırlarını kırarak izleyiciyi sarsan, toplumsal kabulleri zorlayan, kadın karakterleri perdeye taşıyan, “Bereketli Topraklar Üzerinde”, “Uçurtmayı Vurmasınlar”, “Ayna”, “Yılanların Öcü”, “Bir Günün Hikâyesi”, “Uzlaşma”, “Sır Çocukları”, “Fidan”, “Dul Bir Kadın”, “Umuda Yolculuk” gibi filmlerle, klasik Yeşilçam sineması ile bugünün sineması arasında sağlam bir köprü kuran, sinema emekçilerinin çalışma koşullarının iyileşmesi için de mücadele veren Nur Sürer ile “Martı”nın Nina’sı, “Balkon”un İrma’sı, “Dolu Düşün Boş Konuş”un Donna’sı olarak ödüllere layık görüldüğü tiyatro sahnesinden asla vazgeçmeyen, “Küçük Bir Öykü Bu”, “İyisin”, “Ankara’da Âşık Olmak” gibi ortak hafızamızda yer eden şarkılarını söylediği albümler çıkaran, “İhtiras Fırtınası” filmiyle adım attığı sinemada ilk ödülünü aldıktan sonra, “Halkalı Köle”, “Amansız Yol”, “Dünden Sonra Yarından Önce”, “Sahte Cennete Veda”, “Medcezir Manzaraları”, “Bir Sonbahar Hikâyesi”, “Hiçbiryerde”, “İki Kadın” gibi filmlerde kadınlığı, ilişkileri, arkadaşlıkları, evlilikleri, ev içi köleliği ve toplumsal cinsiyeti yeniden düşündüren, hayatın ortasından ya da kıyısından kadınları cesaretle ortaya çıkaran çok yönlü sanatçı Zuhal Olcay. Türkiye sinemasının farklı cephelerinde emek veren kadınların başarılarını kutlamak amacıyla, erkek egemen sinema sektörünün ilk kadın yönetmenlerinden, Nur Sürer’in tabiriyle mucize kadın, toplumsal gerçekçi Bilge Olgaç anısına verilen Bilge Olgaç Başarı Ödülleri bu yıl dört isim arasında paylaştırılacak. Bu isimler sinema dünyasına müzik sahnesinden geçiş yaparak “Aile Arasında” dâhil pek çok filmde ve dizide yer alan oyuncu, şarkıcı, insan hakları ve LGBTİ+ aktivisti Ayta Sözeri. 17 yaşında tiyatro sahnesine adım attıktan sonra hem tiyatroda, hem televizyonda, hem de “Beyza'nın Kadınları”, “Aşkın Gören Gözlere İhtiyacı Yok”, “Sofra Sırları” gibi filmlerle sinemada hafızalarda yer eden kadınlara hayat veren, kurucusu olduğu Tiyatro Pangar’da cesur metinler sahneleyen ve yine kurucusu olduğu Hata Yapım Atölyesi’nde eğitmenlik yapan, kendi sözleriyle bir hikâye anlatıcısı Demet Evgar. Genç kuşak müzisyenler arasından öne çıkan, Proudpilot grubuyla adını duyuran, “Kaygı” filminin müzikleriyle girdiği sinema için üretmeye devam eden, “Körfez”, “Evde Yok”,“Cadı Üçlemesi 15+”, “Hayaletler” filmlerinin özgün müziklerinin bestecisi Ekin Fil. Son 20 yıldır yapımcılık başta olmak üzere, satış, pazarlama gibi farklı alanlarda Türkiye sinemasına emek veren ve ülkemizdeki bağımsız sinemacıların uluslararası platformlarda tanınmasında büyük pay sahibi İstanbul Film Festivali Köprüde Buluşmalar yöneticisi Gülin Üstün.  Genç kadın oyuncuları yüreklendirmek, sinema yolculuklarını destekleyerek bu alandaki üretimlerine dikkat çekmek ve Türkiye sinemasında kadınlara yönelik güçlü, olumlu kadın rollerinin yazılmasını teşvik etmek amacıyla 2009 yılından bu yana verilen Genç Cadı Ödülü son dönemde Ozan Yoleri’nin yönettiği “Aylin” adlı kısa filmde büyük beğeni toplayan ve ilk uzun metraj filmi “Sardunya”yı yakın zamanda izleyebileceğimiz Ahsen Eroğlu’na verilecek. Festivalin 2013 yılında ilk kez verdiği; kendi alanında “uğraşına” bir ömür vermiş kadınları selamladığı Tema Ödülü ise önümüzdeki günlerde açıklanacak. Festivale başvurular için son tarih 26 Şubat. 27 Mayıs– 3 Haziran 2021 tarihleri arasında düzenlenecek 24. Uçan Süpürge Uluslararası Kadın Filmleri Festivali’nde kısa, uzun, orta metraj kurmaca, deneysel ya da belgesel filmlerinin gösterilmesini isteyen Türkiye’den kadın sinemacılar 26 Şubat’a kadar başvuru yapabilir. Başvuru için gerekenler ise ucansupurge.org.tr adresinde detaylı olarak yer alıyor. SİYAD Onur ve Emek Ödüllerinin kazananları açıklandı
Sinema Yazarları Derneği (SİYAD), 53. SİYAD Türkiye Sineması Ödül Töreni'nde Onur ve Emek Ödülleri'ne değer görülenleri açıkladı. SİYAD'dan yapılan açıklamaya göre, "Onur Ödülleri" oyuncu Nur Sürer ile belgesel sinemacı Can Candan'a, "Emek Ödülü" ise Cine Majestic Sinemaları'nda makinist olarak görev yapmakta olan emektar sinema çalışanı Ali Koçoğlu'na verilecek. SİNEMA ÖDÜLLERİ İÇİN ADAYLAR BELİRLENDİ Ayrıca 53. SİYAD Türkiye Sineması Ödülleri'nin kısa film, belgesel ve fantastik film dallarındaki adayları da belli oldu. Toplam 16 kategoride SİYAD üyelerinin oylarıyla belirlenecek olan Türk sinemasının en iyileri, mart ayında gerçekleştirilecek törende açıklanacak. 53. SİYAD Türkiye Sineması Ödülleri Fantastik Film Ödülü dalında Orçun Behram'ın Bina, Fehmi Öztürk'ün "Bir Annenin Sonatı" ile "Free Fun", Can Evrenol'un "Peri: Ağzı Olmayan Kız" ve Murat Uğurlu'nun "Tapınak" filmleri yarışacak. SİYAD Kısa Film Ödülü dalında ise Zeynep Dilan Süren'in "Büyük İstanbul Depresyonu", Öykü Orhan'ın "Paydos", Malaz Usta'nın "Sürgünde Bir Yıl", Yavuz Akyıldız'ın "Yağmur, Şnorkel ve Taze Fasulye" ile Onur Güler'in "Yara" kısa filmleri değerlendirilecek. SİYAD Orta-Uzun Metraj Belgesel Ödülü için yarışacak filmler arasında Zeynep Dadak'ın "Ah Gözel İstanbul", Alper Şen'in "Atık Sözlüğü: Tanımların ve İmajların Geri Dönüşümü", Metin Akdemir'in "Hayalimdeki Sahneler", Deniz Tortum'un "Maddenin Halleri", Serdar Kökçeoğlu'nun "Mimaroğlu" ile Eytan İpeker'in "Miss Holokost Survivor" yapımları yer alıyor. Nurbanu Asena'nın "Buluşma", Aylin Kuryel ve Raşel Meseri ortaklığının "Cemile Sezgin", Yağmur Kartal'ın "Oyuncakçı Saklı Yadigarlar", Ahmet Keçili'nin "Seval" ve Adrian Figuero'nun "Silivri’den Mektuplar" isimli eserleri, SİYAD Kısa Metraj Belgesel Ödülü adayları arasında bulunuyor.​​​​​​​ Toplu terapiye ihtiyacımız var
Işıl ÇALIŞKAN isilcaliskan@birgun.net Malum Covid-19 pandemisi, yaşamanın anlamını daha da sorgulamamıza yol açtı. Ogün Sanlısoy tam da bu noktada “Yaşamaya Devam” albümündeki şarkılarıyla dinleyiciye umudu aşılıyor. 11 şarkılık albümde Ceylan Ertem düetinin yanı sıra müziği Melih Kibar’a, sözleri Çiğdem Talu’ya ait olan “Hep Böyle Kal”ın yorumu yer alıyor. Sanlısoy, akustik rock soundunun geleneksel Türk sazları ile harmanlandığı albümünü şöyle anlatıyor: “Her şeye rağmen umutları kaybetmeden ve ne olursa olsun hayata devam etmeli, üretmeli ve yapabileceğimizin en iyisini yapmaya çalışmalıyız anlayışının müziğe dönüşmüş hali oldu bu albüm.” Sanlısoy ile yeni albümünü ve müzik serüvenini konuştuk. ► “Yaşamaya Devam”… Tam da salgının yaşamımızı tehdit ettiği günlerde gelen bir motivasyon albümü oldu. Ardındaki hikâyeyi sizden dinlemek isteriz… Uzun süre işsiz, güçsüz ve moralsiz bir süreç yaşadık, provalar bir yana aylarca görüşemedik bile. Yeni albümü yapmak imkânsız hale gelince yapmayı planladığım akustik albümü öne almaya karar verdim. Günlerce evde repertuar çalışmaları ve demo kayıtlarıyla uğraştım ve bu projeyi tasarladım. Sonra hazırladığım bu demoları grup arkadaşlarımla paylaştım, onlar da kendi evlerinde bu şarkıları çalışıp üzerine fikirler buldular ve prova yapmaya hazır hale getirdik. Bu süreçte bir önceki albümümü yayınlayan plak şirketim Sony Müzik ile bir görüşme yaptık, patroniçemiz Özden Hanım sağ olsun projeye inandı ve destekledi böylece iş resmiyet kazandı. Hızlı bir prova sürecinden sonra şarkılar kayda hazır hale geldi ve Babajim İstanbul stüdyolarında kısa sürede bu albümü kaydettik. Albüm için son yaptığım “Yaşamaya Devam” adlı şarkı aynı zamanda albümün de ismi oldu. Her şeye rağmen umutları kaybetmeden ve ne olursa olsun hayata devam etmeli, üretmeli ve yapabileceğimizin en iyisini yapmaya çalışmalıyız anlayışının müziğe dönüşmüş hali oldu bu albüm.  BAŞTAN SONA GÜZEL AKSIN İSTEDİM ► Albümde var olan 4 şarkınızın akustik versiyonlarını müzikseverlerle buluşturdunuz. Bu neye göre bir seçki oldu? 6 yeni şarkı, 4 eski şarkımın akustik versiyonu diye plan yapmıştım. “Kaybettik Severken” zaten hep vardı aklımda. Diğer 3 şarkıyı yeni şarkılar belirlendikten sonra netleştirdim. Baştan sona güzel aksın istiyordum. Albümü hazırlarken, bu bütünlüğe en uyacağını düşündüğüm şarkılara yer verdim. ► Hep Böyle Kal’ı da yorumladınız… Bu şarkıyı seçerken ve yorumlarken hassasiyetleriniz nelerdi? 80’li yılların başlarında İstanbul Feneryolu’nda oturduğumuz dönemde, yan apartmanımızda sevgili Melih Kibar otururdu. O dönemler kendisini bazen görür ve mahallenin çocukları olarak selamlardık, tabii o da bizi. Müziği Melih Kibar’a, sözleri Çiğdem Talu’ya ait ve Erol Evgin’in sesinden dinlediğimiz “Hep Böyle Kal” o zamanlardan bildiğim bir şarkıydı. Birkaç sene önce bu şarkıyı sahnede çalmak üzere repertuara almayı düşünmüştüm. Hatta bir demosunu da yaptım fakat sonra olmadı bir türlü. Yıllar sonra çocukluğumun geçtiği mahalleye çok yakın bir yere taşındım ve oradan geçerken “Hep Böyle Kal” şarkısını akustik albüme koyma fikri geldi aklıma. Hem kaybettiğimiz Çiğdem Talu ve Melih Kibar’ı hem çocukluğumu anmış olacaktım. Bu durumu ve talebimi sevgili Zeynep Talu’ya anlattım. Eksik olmasınlar, şarkıyı yorumlamam için gerekli izin ve şartlarla ilgili her türlü kolaylığı sağladılar bana. EN ÜRETKEN OLDUĞUM DÖNEMDEYİM ► Kendinizi müzik kariyerinizin neresinde görüyorsunuz? Her şey bu kadar durgunken ben aslında en çalıştığım ve üretken olduğum dönemimdeyim diyebilirim. 20 yaşımdan beri müzikle alakalı çalışmalar yapıyorum, Pentagram ile uzun yıllar grup çalışmam oldu, sonrasında solo projeler yaptım. Şimdi hem Pentagram ile hem solo olarak çalışmalarımı sürdürüyorum. Fakat hem Pentagram’ın yeni şarkılarının hazırlıkları hem de benim akustik albüm hazırlıklarım eş zamanlı oldu. Pandemi sebebiyle genelde evde olmak zorunluluğu beni sürekli çalışmaya itti ve bundan dolayı da memnunum. Zira bu iki proje ile uğraşmak o sıkıntılı zamanlarda beni kurtardı. Çok yoruldum ama benim için çok değerli işler hayat buldu. ► Peki Pentagram olmasaydı sizin için ne eksik olurdu? Pentagram Türkiye’nin en önemli rock-metal gruplarından biri. Gençliğimiz birlikte geçti, beraber büyüdük, hala da birlikteyiz. 34 yıldır bıkmadan, usanmadan, asla vazgeçmeden müzik üretmeye devam eden öncü bir grup. Bu sene eski elemanların da dâhil olduğu bir albüm hazırlanıyor. Bırakın beni, Türkiye’deki müzik sektörü için bile çok büyük eksik olurdu Pentagram olmasaydı. ► Müzisyenler yaklaşık bir yıldır en çok gelir elde ettiği canlı müzik sektöründe sahne alamıyor. Bunun yazık ki birçok sonucu oldu. Enstrümanını satanlar, canına son verenler… Tüm bu süreç müzisyenlere ne öğretti? Maalesef her olayda olduğu gibi salgın döneminde de en çok müzisyenler ve müzik sektörü darbe aldı. Aylardır sahneler kapalı, konser ve canlı müzik olmuyor. Başlarda kapanan ve yasak olan nerdeyse her yer açıldı, normale döndü, her yer tıklım tıklım, insanlar dip dibe duruyor. Ama sosyal mesafe şartları gözetilerek ve her türlü önlem alınarak bile konser veya etkinlik yapılamıyor. Sadece müzisyenler değil bu sektöre bağlı diğer kollarda çalışan herkes, tüm emekçiler işsiz 11 aydır. Ekonomik sıkıntıdan dolayı enstrüman satan kişi ne üretecek, neyle üretecek, borç içinde olan kişi ne yazacak, derdini düşünürken… Bu süreçte sanatçı, müzisyen kendisine verilen değeri gördü, yerini anladı. Zaten hassas insanlardı, daha da kırıldı kalpleri… Ama tek tutunulacak dal yine sanat, yine müzik olacak sanırım. Çünkü bu dönemde enstrümanına çalışan, yeni şarkılar yapan, yeni projeler üreten çok kişi olduğunu düşünüyorum. Pandemi şartları bitip normal hayata geçildiğinde ortaya çok değerli eserler çıkacağına inanıyorum. Bu yaşanılan zor günler kayda alınacak ve bugünlerin acısı çıkarılacak. Diğer yanda dinleyicilerin durumu da konuşulmayan ama önemli bir sorun. Aylardır konser, tiyatro izleyip sosyalleşip deşarj olamayan, sevdiği kişiyi sevdiği mekânda izleyemeyen evine tıkılmış sıkkın bir kitle var. Eminim bu ruhsal açlık bu kişilerin kendi işlerindeki verimin de düşmesine sebep oluyordur. Toplu terapiye ve şifaya ihtiyacımız var. *** Büyümelerine şahit olduğum dinleyicilerim var ► Ekşi Sözlük’te sizin için “Lise dönemimdeyken meşhur olmuştu. Müziğini ne zaman dinlesem bir dost eli sırtıma dokunur gibi geliyor” yorumu var. 90’ların sonu 2000’lerin başında yaşayanların çoğu şarkılarınızla bir dönem yaşadıklarını hatırlıyor. Bir devrin insanlarında böyle bir duygu uyandırmak sizin için nasıl bir his? Çok güzel tabii. Solo kariyerime başladığımda, özellikle ikinci ve üçüncü albüm döneminde şarkılarım radyolarda, kliplerim müzik televizyonlarında sıkça yer aldı. Ben de nerede dinleyicimiz varsa, ayırt etmeksizin her şehre konsere gitmeye çalıştım, küçük yer, büyük yer, az kişi ya da kalabalık, kapalı mekânlar ya da büyük festivaller... Yıllarca süren bu macera sırasında seyirci ile aramızda samimi bir ilişki, bir dostluk oluştu. İsmen tanıdığım, neredeyse büyümelerine şahit olduğum dinleyicilerim, arkadaşlarım var. Belki çok fazla değildir takipçilerim ama hepsi gerçek ve gönülden desteklerler, eksik olmasınlar. Yanlış yollar yanlış iktidarlar
Apalaş Dağları’nın kıyısındaki küçük otelin sahibi olan kadın, dağda yürüyüş ve kamp yapacak gençlere “Benden size bir tavsiye” diyor, “İşaretli yollardan gidin!”. Amerikan korku sinemasının geleneksel ve gerici anlatı kodlarından biridir bu; verili toplumsal kuralların dışına çıkan gençler acı içinde ölür. Bu seferki kural tanımaz gençler, geçen hafta internet âleminde gösterime giren Wrong Turn (Yanlış Dönüş) adlı filmin evreninde yaşıyor. 2003’te aynı adı taşıyan, hikâyesi de çok benzeyen bir film yapılmıştı: Şehirli altı genç, Amerikan İç Savaşı sırasında köleci Güney’in en önemli eyaleti olan, bugün de örneğin 2016 seçimlerini Trump’ın kazanmasını sağlayacak kadar sağcı ve ırkçı olmasıyla bilinen Virginia’da dağ yollarında kayboluyordu. Film boyunca, yaygın ensest ilişki nedeniyle genetik bozukluktan mustarip yamyam bir ailenin av hayvanına dönüşen gençlerin birer birer öldürülmesini izliyorduk. Hollywood korku filmi geleneğinde bu tür ‘ucube’ler genellikle cehennem zebanilerine denk düşer. Yani aslında burada şehirli, modern, günahkâr gençlerin ‘hak ettiği’ ilahi nitelikli bir cezaya çarptırılması söz konusudur. Bu tür filmlerin finalinde gençlerden en az biri, ucube katilleri/zebanileri öldürerek kurtulur. Ama bitiş jeneriği akmaya başlamadan hemen önce, kurtulan kahramanın bilmediği gerçeği biz seyirciler öğreniriz: Aslında zebaniler ölmemiştir. Cehennem hep oradadır, zebaniler daima bizi -modern günahkâr şehirlileri- beklemektedir. 2021 tarihli Wrong Turn’de gerici toplumsal baskı ve gençlerin mücadelesi kimlikler üzerinden başlıyor: Tüm çiftlerin nikâhsız ilişki yaşadığı bu gruptaki erkeklerden biri siyahi, ikisi eşcinseldir. Virginialı faşist bir ihtiyarın gençlere “Siz tanrının belası züppeler bu dünyanın baş belasısınız. Bahse girerim bir tekiniz bile hayatı boyunca gerçek bir işte çalışmamışsınızdır.” diyerek sataştığı bir bar sahnesinde esas kız Jen şöyle karşılık verir: “Yanılıyorsunuz. Sevgilim Darius kâr amacı gütmeyen bir kurumda yenilenebilir enerji kaynakları üzerine çalışıyor. Milla onkolog, Adam mobil uygulama geliştiricisi. Gary ve Luis New York’ta restoran işletiyor. Bense sanat tarihi ve dans üzerine iki ayrı master yaptım.” Aynı gece, Jen’in siyahi sevgilisi Darius’un şunları söylediğini de duyuyoruz: “Neden Wall Street’te değil de hayır işlerinde çalışıyorum biliyor musun? İnsanların banka hesapları ya da ten rengiyle değil, yetenekleri ve karakterleriyle kıymetli olduğu bir toplum inşa etmek istiyorum. Herkesin çalıştığı, herkesin paylaştığı bir dünya… Bunun için her şeyimi veririm.” Anlayacağınız, modern görünümlü muhafazakâr sinema endüstrisi Hollywood’un korku kodlarına göre bu gençler baskı ve işkenceyi çoktan hak etmiştir. Sonra olan da bu zaten: Ertesi gün dağda yürüyüşe çıkan gençler, Amerikan İç Savaşı’ndan kalma bir Konfederasyon kalesini görmek -tarihe bakmak- amacıyla ‘işaretli yollar’dan ayrılıyor. Kendilerini yepyeni, adaletli ve eşitlikçi bir dünya için var eden bu insanlar, onların yarısı kadar bile bu dünyaya faydası dokunmayan, kendileri gibi olmayanlara düşmanlık beslemekten başka hiçbir şey bilmeyen faşist bir topluluğun şiddet ve terörüne maruz kalıyorlar. Eğitimli, kültürlü, toplumu olumlu biçimde dönüştürme amacıyla yaşayan genç bireylerin cahil güç sahipleri tarafından yok edilişini anlatan bu filmin Boğaziçi olaylarıyla aynı günlere denk gelmesi, hatta hem filmde hem de gerçek hayatta önce LGBTİ+’ya saldırılması da tarihin garip cilvelerinden olsa gerek. Hiçbir korku filmi, bir ülkenin gerçekliğiyle bu kadar örtüşmemeli! Ama neyse ki bu filmde çok temel bir farklılık var: Bu yeni Wrong Turn’ün finalinde genç kız Jen, gerici faşistleri tamamen ortadan kaldırarak güçlü adımlarla geleceğe doğru ilerlemeyi başarıyor. Böylece anlıyor ve yaşayarak görüyoruz ki, yanlış yola sapanlar gençler değildir. Ve yine anlıyoruz ki, nadiren de olsa filmlerin gerçek hayatla örtüşmesi çok güzel olabilmektedir.  Dersim'in Delileri film oluyor
Nuray SALMAN Annem Gibi, İşler ve Düşler, Adressiz Sorgular, Horoz Bayram, Musabbar, Kebire gibi filmlere imza atan Mustafa Diyar Demirsoy ile yeni projesi Suya Yazılmış Zaman filmini konuştuk. Nurettin Aslan’ın Dersim’in Divane Delileri romanından esinlenerek hazırlanan proje danışmanlığını Mimar Sinan Güzel Sanatlar Üniversitesi’nden Prof. Dr. Şükrü Aslan’ın yaptığı filmin senaristliğinin yanı sıra yönetmenliğini de üstlenen Demirsoy, dünyanın neredeyse her yerinde aynı şekilde kodlanmış ‘deliliğin’, Dersim’in kadim kültürü ve geleneği içinde anlam bulan ayrıksı yerinin filmin temel hareket noktası olduğunu kaydediyor. ► Mustafa Diyar Demirsoy’u kendi sözlerinizle nasıl anlatırsınız? Suruç’ta Suriye sınırına yakın Atlılar köyünde doğdum. Bir mevsimlik işçi ailesinin çocuğu olarak Adana’nın toprağına basılmadık yer bırakmadım. Gazetecilik okudum. Gazetecilik ve televizyonculuk yaptım bir dönem. Bir yıllık öğretmenlik serüvenim de var. Orhan Kemal’lerin, Yaşar Kemal’lerin, Yılmaz Güney’lerin bilendiği coğrafyadaki havayı soludum. Sonrasında çalışmalarımı sürdürdüğüm Beyoğlu serüveni başladı. ► Kitap “En açık sözlü insan, deliler ve çocuklardır” sözünün yol göstericiliğinde Dersim’in tanıdığı ve rivayetlerini dinlediği delilerinin hikâyelerini anlatıyor. Kitaptan perdeye filmin hikâyesini anlatırmısınız? ‘En açık sözlü insan, deliler ve çocuklardır’ tanımlamasının bir hakikati var. Delilerin kimlikleri, evleri, mülkiyetleri ve yalanları yok. Delilerin hakikati ortaya sergiledikleri davranışlardan ziyade bizim göremediklerimizde ya da bize anlatmadıklarında saklıdır. Suya Yazılmış Zaman filmi, geleneksel ve modern kültürde ‘delilik’ kategorisinin Dersim gibi özgün bir toplumsal coğrafyada var olma biçimini, sinema sanatı içinde üretmeye odaklanıyor. Dünyanın neredeyse her yerinde aynı şekilde kodlanmış ‘deliliğin’ Dersim’in kadim kültürü ve inanç geleneği içinde anlam bulan ayrıksı yeri filmin temel hareket noktası. Bir aşk hikâyesi etrafında olup bitenler anlatılacak. Teması delilik ve diasporada yaşamak olan filmde kadim geleneklerin içindeki bozulmamış öze dönüş. Amaç, sinemanın hali, dili, tekniği, yöntemi ve bakışıyla bu sosyal olguyu izleyiciyle buluşturmaktır. Biz bu filmle deli ve divaneleri anlatmaya çalışırken aynı zamanda kendimizde yeniden onları anlamaya çalışacağız. ► Filmin çekim yerleri nerede yapılacak, oyuncu kadrosunda kimler var? Almanya’da Berlin ve Stuttgart’ta, Türkiye’de ise İstanbul ve Dersim’de çekimleri yapılacak filmde, aralarında sürpriz isimlerin de bulunduğu geniş bir oyuncu kadrosu yer alacak. Türkiye ve Avrupa başta olmak üzere başka ülkelerde de gösterilmesi planlanan film, özgün toplumsal ve kültürel bağlamı, güçlü senaryosu, çekim coğrafyaları, oyuncu nitelikleriyle titiz bir çalışmanın ürünü olarak çok geniş sosyal kesimlerin ilgi ve dikkatlerini çekecek. ► Sizin çekimleri yeni biten ‘Kebire’ isimli bir belgesel çalışmanız da var. Belgeselin konusundan bahsedebilir misiniz? Bunun dışında çalışmalarınız var mı? Dersim’in bir köyünde doğup sonrasında Almanya’nın Bremen Eyaleti’nde parlamenterlik yapmış ve aynı zamanda sinemada oyunculuk yapmış Kebire Yıldız’ın hayat hikâyesini anlatıyorum belgeselde. Çekimleri iki yılla yakın süren belgesel Türkiye ve Almanya’da birçok şehirde çekildi. Röportajlar 6-7 farklı dilde yapıldı. ‘Kebire’ belgeselinde Arjantinli tiyatro yönetmeni, Suriyeli sinema yönetmeni, İranlı Müzisyenler, Sri Lanka Tamilli Gazeteci, Yemenli diplomat, Alman sokak ressamı, Türkiye’den değerli şairler, Almanya’dan parlamenterler ve birçok farklı insan var. Üç yıldır çekimleri devam eden ve hâlâ bitmemiş Öteki Yılmaz Güney isimli belgesel, zamansızlıktan düzeltmeleri bitiremediğim Esmer Zamanlar isimli bir roman çalışmam da var. Esmer Zamanlar’ın senaryo versiyonunu 2007’de yazdım, o da filme aktarılmayı bekliyor. Sevda kuşun kanadında
Hafta başında, ölüm yıldönümünde andığımız Cem Karaca’dan ödünç alıyorum bu haftaki yazımın başlığını. Evet, yakalaması zor, ayrılması daha zor bir kuşun kanatlarındadır sevda. Bir kanadında özgürlük, diğerinde bağımlılık... Sevda olmasaydı insan hayatında, sanat var olabilir miydi acaba? Baudelaire, Rimbaud, Puşkin, Neruda, Aragon, Kafka, Nazım, Edip Cansever, Cemal Süreya, Atilla İlhan… Aşksız yazabilirler miydi? Rubens, Manet, Renoir, Modigliani, Dali, Klimt, Kandinsky’nin yaşamlarından aşkı çıkartsanız ne kalır geriye? 14 Şubat Sevgililer Günü’nün kapitalizmin bir oyunu olduğunu bilmiyor değilim. Zaten, benim de size bir şey satma niyetim yok. Tabii ki, adını andığım şairlerin, yazarların, ressamların kitaplarını sevgilinize armağan etmenizden mutluluk duyarım. Müzik albümlerini ve filmleri de ihmal etmeye gelmez. Sinema sanatı 1895 tarihli, iki dakikalık Edison filmi “Öpücük”ten bu yana aşkı hiç ihmal etmedi çünkü… Bu sayfanın okurlarının birer sinema sevdalısı olduğunu düşünüyorum. Üstelik yalnızca sinemaya değil, ülkenize, bağımsızlığa, özgürlüğünüze, ideallerinize de sevdalı olduğunuzdan kuşkum yok. Aşkın muhatabının ille de tekil olması gerekmiyor ki… Paul Eluard, “En güzel gecelere / Günün ak ekmeğine / yazarım adını / Tarlalara ve ufka / Kuşların kanadına / Gölgede değirmene / Yazarım” derken özgürlüğe duyduğu aşkı dile getirmiyor muydu “Ey Özgürlük” şiirinde? Emperyalizme karşı savaş veren halkların sevdası, vatan aşkı değil mi? Aynı anda birden fazla kişiye ya da kavrama âşık olabilir insan. Bazen de, iki aşk arasında tercih yapmak zorunda kalabilir. Sevgilisi ile işi/sanatı arasında... Ya da, bir aşk uğruna savaşarak geçirir ömrünü. Geçen hafta, yazımın başlığında konuk ettiğim Adnan Özer’in dediği gibi: “Aşksız ve paramparçaydı yaşam /bir inancın yüceliğinde buldum seni /bir kavganın güzelliğinde sevdim. /bitmedi daha sürüyor o kavga /ve sürecek /yeryüzü aşkın yüzü oluncaya dek!” Dilerseniz sinema evreninde bir yolculuğa çıkalım ve konumuzu sınırlandırarak, bireyler arasındaki sevgi ilişkilerinden söz açalım; ölümsüz aşk filmlerinden birkaçının adını anarak… Belki, sevgilinizle birlikte izlemek isteyeceğiniz filmler çıkar aralarından. Tehlikeli aşklar, özgür aşklar Sinema sanatı, ilk günlerinden bugüne aşkla var oldu. Sinema aşkı ile yanıp tutuşan yaratıcıların, yorumcuların ve yapımcıların el ele verip, ortaya koyduğu yapıtlar hep aşkı anlattı. Kimi zaman ölümsüz, kimi zaman umutsuz aşkları… Sessiz sinema döneminde F.W. Murnau, “Şafak”da şehirli bir kadın tarafından baştan çıkarılan evli bir adamın vicdanıyla hesaplaşmasını anlatıyordu. 1940’ların cinselliği daha görünür kılan polisiye roman uyarlamalarında kadın, ‘femme-fatal’ imgesinden kurtulamıyordu (J.Huston’un Dashiell Hammett uyarlaması “Malta Şahini”, iki James M. Cain uyarlaması, Billy Wilder’in “Çifte Tazminat” ve Tay Ganett’in “Postacı Kapıyı İki Defa Çalar”). Hollywood’un aşk filmlerindeki özgür kadınların yazgısıydı bu. Kadının ‘iyi’si, evdeki kadındı. Aşk ise tehlikeli bir macera… 60’larda Fransız Yeni Dalga’sının yönetmenleri, kadın özgürlüğünü savunan filmleri ile bu klişeye karşı çıkarken, aşk da özgürleşmeye başladı. J.L. Godard’ın “Serseri âşıklar”ı muhafazakar Fransız sinemasının klişelerini reddeden bu anlayışın ilk örneklerinden biri oldu. İngiliz Yeni Dalgası’nın önde gelen isimlerinden Karel Reisz, “Sevişme Günleri” filminde evlilik dışı ilişki yaşayan kahramanlarından yana tavır alarak, muhafazakar İngilizleri şoke etmeyi başarıyor; Mike Nichols, “Kim Korkar Hain Kurttan” ve “Aşk Mevsimi”nde toplumun yerleşik değerlerini sarsmakta Reisz’ın gerisinde kalmıyordu. Tutkunun Kanatları Ölümsüz aşklardan sevgisiz zamanlara Aşk teması, popüler sinemanın hemen her türünde var oldu. “Rüzgar gibi Geçti”den “Kamelyalı Kadın”a edebiyat uyarlamaları, “İnsanlar Yaşadıkça”dan “Aşk Hikayesi”ne sayısız melodram, romantik komediler, polisiye, savaş, Western, bilimkurgu, gerilim-korku filmlerinde, hatta fantastik yapımlarda… 18. -19. yüzyılın Romantizm akımı, Neo-klasizm’in putlarını kıran yaklaşımı ile sinemacılara ilham vermişti. “Romeo Juliet”, “Jane Eyre” uyarlamaları, Pialat’nın “Lolulou” su, Cocteau’nun “Orfe” trilojisi gibi mitolojinin efsanevi aşklarını konu alan filmler, sinemada ‘Romantik’ akımının örnekleri arasındadır. Wim Wenders’in “Berlin Üzerindeki Gökyüzü / Tutkunun Kanatları”, J.J. Beineix’in “37.2°C Betty Blue”, Wong Kar-wai’nin “Aşk Zamanı”. Müzikalin, aşkı baş tacı eden türler arasında seçkin bir yeri vardır. 1940’ların Hollywood müzikallerinden “Batı Yakasının Hikayesi”ne, Jacques Demy’nin “Cherbourg Şemsiyeleri”ne, Lars von Trier’in “Karanlıkta Dans”ından Damien Chazelle’in “La la Land”ine, görkemli bir serüven… Sinema, romantik edebiyattan aldığı güçle tabuların üstesinden gelmeyi başardı. Karel Reisz’ın Amerika’da çektiği “Fransız Teğmen’in Kadını” gibi Viktorya döneminin ahlakçılığını eleştiren, Sam Mendes’in “Amerikan Güzeli”nde yaptığı gibi Amerikan aile yapısına sert eleştiriler getiren filmler kabul görmeye başlamıştı. Gene de sosyal statü ile özgür cinsellik arasındaki çatışma pek çok filmin temel çelişkisini oluşturuyordu. Stüdyo sistemi dışında çalışan Amerikan bağımsızları ve Avrupalı yönetmenler ise bütün bu klişeleri aşarak, özgür aşkı savunan filmler yapmayı sürdürdüler. Eşcinsel aşklar, Amerikan ve Asya sinemalarında (elbette bizim sinemamızda da) yakın zamanlara kadar tabu olmaktan kurtulamadı. Fransız sineması bu alanda öncülüğü kimselere bırakmadı. Avrupa sinemalarının beyazperdeye taşıdığı lezbiyen âşıklar, Amerikan sinemasında ‘vampir’ olarak var olabiliyordu. “Mutluluk”ta bir erkeğin iki kadına birden âşık olmasının mümkün olduğunu anlatan Agnes Varda, “Gece Bekçisi”nde siyasetle cinsel fantezileri buluşturan Liliana Cavani gibi kadın yönetmenlerin ve R.W. Fassbinder, P. Almodovar, F.Ozon gibi filmlerinde eşcinsel aşkları konu alan yönetmenlerin cesur çıkışları aşk filmlerine yeni bir boyut getirdi. Sınır tanımayan aşklar, popüler sineman gündemini oluşturmaya başladığında, sanat ve deneme sinemasının usta yönetmenleri toplumdaki yabancılaşmayı, iletişimsizliği anlatmaya koyuldular. Antonioni, Bergman gibi ustalardan Sofia Coppola (“Bir Konuşabilse”), Steve McQueen (“Utanç”), Todd Solenz (“Mutluluk”) gibi genç yönetmenlere uzanan bu çizginin günümüzdeki en olgun örneklerinden biri Rus yönetmen Andrey Zvyagintsev’in “Sevgisiz”idir. Sevmek Zamanı Sevmek için çok mu geç? Ahmet Hamdi Tanpınar “Kaybetmek için Erken, Sevmek için Çok Geç” derken, muhafazakar toplumda aşkı yaşamanın zorluğuna işaret ediyordu sanki… ‘Yanlış’ bir kadına âşık olan erkek klişesinin işlendiği Muhsin Ertuğrul’un “Şehvet Kurbanı”nın ardından, Lütfi Akad’ın “Vesikalı Yarim”, Erdoğan Tokatlı’nın “Son Kuşlar”, Halit Refiğ’in “Kırık Hayatlar”, Atıf Yılmaz’ın “Al Yazmalım”, “Adı Vasfiye”, “Bir Yudum Sevgi” filmleri ile gerçekçi arayışlar içine giren sinemamız, Metin Erksan’ın “Sevmek Zamanı” ile metafizik aşka yönelirken, Yılmaz Güney filmlerinde kadın-erkek ilişkisi toplumsal bağlamından soyutlamadan yansıtıldı. Ama Yeşilçam seyircisi aşkı masallarda yaşamayı tercih ediyordu. Kendi yaşamlarında toplum baskısı nedeniyle aşkı yaşayamamış seyirci kitleleri, arabesk bir duyarlık içeren ‘kara sevda’ ve ‘imkansız aşk’ öykülerinde teselli bulmayı sürdürdüler. Gene de, duygusallığa düşmeden, aşkın gizemini anlatmayı başaran yönetmenlerimizin sayısı az değil. Ömer Kavur, Yusuf Kurçenli, Nuri Bilge Ceylan, Zeki Demirkubuz, Yeşim Ustaoğlu gibi yönetmenlerimiz aşkı ‘idealize etmek’ yerine gerçekçi bir bakışla yansıtırken, Necati Cumalı’nın dizelerindeki yalınlığı ve derinliği yakalamaya çalıştılar: “… Göz göze geldikse geçerken / Günlük güneşlik bir kaldırımdan / Aşktı uçup giden üstümüzden / Aşktı değip geçen yanımızdan”… Yazar Demir Özlü yaşamını yitirdi
Hagop Ayvaz’ın Kulis’ine ziyaret
Murat TIRPAN Kulis görünenin arkasıdır. Sadece tiyatrodaki seyircinin görmediği, dekor parçalarının sağa sola atıldığı özensiz ve soğuk bekleme alanı değildir; aynı zamanda bir amaca giden yolda gözlerden ırak, gizli gizli yapılan konuşmalara da verilir bu ad. Sahte ile gerçeğin, yalan ile doğrunun ayrıldığı ince çizginin adıdır bir nevi. 1946 yılında Ermeni tiyatrocu Hagop Ayvaz tiyatro temalı bir dergi çıkarmaya karar verdiğinde adını Kulis koymuştu. O yıl İnönü'nün emriyle Ermenice tiyatro yapma yasağı kalkmış, kumpanyalar kurulmuş, bu dilde oyunlar sahnelenmeye başlanmıştı. Ayvaz başta, kendi sözleriyle "Neden bizim de bir tiyatro yayınımız olmasın ve biz de oyunlarımızı yurtdışındaki Ermenilere tanıtmayalım?" diyerek girmişti bu zorlu maceraya. Kulis de başlangıçta Ermenice bir dergiydi, ama ellilerin sonlarında buna Türkçe de eklendi ve derginin içeriği ve etki alanı genişledi. 1996'ya kadar tam elli yıl boyunca, sadece Türkiye'de değil Ayvaz'ın kişisel çabalarıyla Suriye'de, Amerika'da, İran'da da yayınını sürdürdü Kulis. 1929'dan beri bilfiil tiyatro oyunculuğu yapan Ayvaz, bu dergiyle birlikte ülkemizin tiyatro tarihine yayıncı olarak da damgasını vurmuştu. Şimdilerde biraz unutulsa da tiyatromuzun tarihine doğru bir yolculuk yapmak isteyen herkesin yolu Kulis'le kesişecektir elbet. Çünkü bu dergi YKY (Yapı Kredi Kültür Sanat Yayıncılık) Kültür Sanat'ın yeni sergisinin başlığındaki gibi gerçek "Bir Tiyatro Belleği"dir. Yapı Kredi Kültür Sanat Yayıncılık’ın İstanbul Beyoğlu’ndaki salonunda Hrant Dink Vakfı öncülüğünde Türkiye Tiyatro Vakfı ve YKY tarafından düzenlenen “Kulis: Bir Tiyatro Belleği, Hagop Ayvaz” sergisi Ayvaz’ın kişisel çabalarıyla oluşturduğu tiyatro arşivinden yola çıkarak, toplumsal bellek, kimlik ve mekân bağlamında Türkiye’nin tiyatro tarihine odaklanıyor. 2006 yılında Ayvaz'ın vefatından sonra tüm arşivi son döneminde köşe yazıları yazdığı Agos gazetesine, ardından Hrant Dink Vakfı’na bağışlanmıştı. Bu arşivin ilgilenenler için sergiyle eş zamanlı olarak Vakıf'ta ziyarete açık durumda olduğunu da belirtelim. Şimdiyse arşivden önemli bir seçki bu sergiyle karşımıza çıkıyor. Kulis’in ilk sayısının (15.12.1946) kapağı 12 BİN GÖRSEL MATERYAL İÇERİYOR Ayvaz'ın Osmanlıca, Ermenice ve Türkçe, 600’e yakın el yazması ve matbu tiyatro metni, 500’den fazla Ermenice ve Türkçe süreli yayın, dergi ve broşürün yanı sıra fotoğraf, afiş, karikatür, kupür, davetiye, çizim ve kartpostaldan oluşan yaklaşık 12 bin görsel materyal içeren arşivinin ve özelde Kulis'in en önemli yanı sadece perdenin arkasındakilere dair belge ve bilgi sağlaması değil, 19’uncu yüzyılın ortalarından günümüze Osmanlı ve Türkiye tiyatrosundaki oyuncular, topluluklar ve tiyatro mekânları hakkında görsel, mekânsal içerikler barındırmasıdır. Tüm bu arşivi gezmek ülkenin tiyatro tarihinde adım adım dolaşmak gibi bir şey, tıpkı YKY sitesindeki üç boyutlu sergi salonunda kaybolmak gibi. Evet, yanlış duymadınız, pandemi koşullarında sergiyi 3D olarak gezmek mümkün, üstelik çok başarılı bir şekilde online olarak hiçbir detayı kaçırmadan bunu yapabileceğiniz bir düzenleme yapılmış durumda.  Bir Tiyatro Belleği Sergisi temelde üç ana bölümden oluşuyor. Tiyatro tutkusu ilk gençlik yıllarına dayanan Hagop Ayvaz’ın figüranlıktan yönetmenliğe, köşe yazarlığından yayıncılığa uzanan yaşamı paralelinde, İstanbul’da Ermenice tiyatro üretimi ve etkinliklerini görebildiğimiz ilk bölüm; sonrasında elbette yayımladığı Kulis dergisinin Türkiye sınırlarını aşan etkilerine dair olan ikinci bölüm ve Osmanlı ve Türkiye tiyatro tarihindeki önemli topluluklar, oyunlar ve mekânlara bir panorama şeklinde odaklanan ve ziyaretçisini Türkiye’nin tiyatro geçmişine yeniden bakmaya davet eden son kısım. Tüm bu içeriğiyle sergi bir yandan Ayvaz'ın kulisine çağırıyor bizi, ama daha da önemlisi o ince çizgisinin arkasına; tiyatro tarihimizdeki ilişkileri, önemli olayları, dedikoduları görebileceğimiz ve elbette farklı kültürlerin tiyatro özelinde nasıl birlikte var olduğuna dair yeniden düşünebileceğimiz yere davet ediyor seyircisini. Tiyatro Teşvik Ödülü’nü 14 sahne paylaşacak
Your Honor ve The Sinner dizileri
YARGI, MAFYA VE SUÇ Your Honor dizisinin yaratıcısı İngiliz oyun yazarı ve senarist Peter Moffat. Dizi aslında 2017 yılında yayınlanan Kvodo isimli İsrail televizyon dizisinden uyarlama. New Orleanslı bir yargıcın genç oğlunun suçunu örtbas etmek için kanunları çiğnediği Your Honor karmaşık bir öyküye sahip. Yargıcın hayatı ve parlak kariyeri ile başlayan serinin ilk bölümünde örtbas edilmek istenen suçun içine New Orleanslı beyaz mafya ailesi Baxter ve New Orleanslı siyah çete Desire de dâhil olunca grift bir hikâye ile karşılaşıyoruz. Toplumunun karanlık vizyonunda, Your Honor dizisi aslında bireysel suçtan ziyade hikâyesinin geçtiği bölgenin çevresel, ekonomik ve politik çöküşleri ile tükenmiş ve harap hale gelmiş bölge halkı, yolsuzluk yapıları, yasadışı yapıları ve ırkçılıkla daha çok ilişkili. Burada Missisipi Nehri boyunca uzanan Louisiana’nın en meşhur şehri New Orleans’a büyük bir parantez açmak gerek. Suç, New Orleans'ta devam eden bir sorun. 2005 Katrina Kasırgasın’dan sonra cinayet rekoru kırılan şehir 2017'de kendinden daha kalabalık olan Detroit gibi suç oranı yüksek olan şehirleri bile geride bırakarak ülkedeki en yüksek silahlı şiddet oranına sahip oldu. Bugün 390 bin nüfusluk bir şehirde 1 yılda 202 cinayet işleniyor olması cidden ürkütücü. Hikâyenin New Orleans’ın zorlayıcı ve gerilimli doğası ile tam entegre olmamış olması ve dolayısıyla hikâyesinin sadece vitrini olarak kalması, büyük ihtimalle senaryo bazlı bir tembellikten kaynaklı. Showtime’ın bu mini dizisinin (bizde bein Connect’te) en iyi yanı kuşkusuz Bryan Cranston, en zayıf yanı ise, bölümlerin aynı kalitede olmaması. İlk bölümdeki kaza sahnesiyle zirveye tırmanan ve ikinci bölümdeki yeni dinamiklerle gelen gerilimle merak uyandırdıktan sonra yavaş yavaş düşüşe geçen dizi, 7 ve 8’de mahkeme bölümlerine geçerek tekrardan yükselişe geçiyor. Mahkeme bölümlerinin düşüşe geçmiş diziyi tekrar zirveye taşımış olmasının sebebi bana kalırsa “The Good Wife” ve “The Good Fight” gibi hukuk dizilerinin yürütücü yapımcılığını üstlenmiş olan Robert ve Michelle King ve Peter Moffat’ın BBC’nin Criminal Justice dizisi deneyimi. Bu arada Your Honor’ın son bölümlerde salgının başladığı bilgisinin verildiğini ve dizideki bazı karakterlerin maske takmaya başladıklarını görüyoruz. Benim izlediğim, şu anın dünyasında gerçekte olup biten pandemi ile direkt bağ kuran ilk yapım bu oldu. Başka varsa bile ben denk gelmedim. Son bölümü henüz yayınlanmadı, heyecanla hikâyeyi nasıl sonlandıracaklarını merak ediyorum.  NIETZSCHE, ÜNTİNSAN VE SUÇ The Sinner serisinin Netflix’te yayınlanan son sezonu oldukça ilginç bir altyapıya sahip. Noir dedektif dizileri en çok felsefeden ve insan doğasının karanlık gizeminden beslenir, bu sezonda bu sefer karşımızda Nietzsche’nin üstinsan felsefi terimi bulunmakta. Anlayacağınız oldukça ağır ve zor. Üniversite yıllarında tanışmış iki gencin bu kavramı içselleştirerek, kendi hayatlarına bir çeşit ritüel iliştirip pratikte uygulamaya koyulmaları ile suç kavramına adım atıyoruz. Bu sezonun ‘suçlu’sunun üstinsan olma gayreti ile günümüz toplumunda bunun suç ve cezaya ne şekilde karşılık geldiğini düşünürken, karakterin aslında bizlere neyi kanıtlamaya çalıştığını anlamaya çalışıyoruz. Hatırlatalım, Nietzsche, Böyle buyurdu Zerdüşt’te “... Ve kendi kendine emir verdiğinde de: o zaman da ödemelidir kendi emrinin bedelini. Kendi yasasının yargıcı ve celladı ve kurbanı olmak zorundadır” demekte. Bana kalırsa dizinin suçlularının alt yapısını bu felsefi düşünce desteklemekte. Yani bu bağlamda üstinsan, kavradığı yaşamı, istemi doğrultusunda baştan yorumlar. Ve bu yorumlama kendi yaşamını tehlikeye atmaktan çekinmemesini gerektirir. İşte bu iki gencin yaşamlarının aslında tehlike hesaplarını yapmadan, yaşamı bir açıdan olumlayarak kararlarının sorumluluğunu aldıklarını ve bundan hiç pişmanlık duymadıklarını görüyoruz. Tabii şunu eklemem gerek, onlar bunu kadersel, yazı tura benzeri bir mekanizma kurarak yapıyorlar. İnanın üzerinde çok konuşulacak, apayrı bir yere konulması gereken bir ‘üstinsan’ sezonuydu bu. İlk üç bölümünden sonra bu felsefi dayanak ve onun temsilcisi olan ‘suçlu’nun performansının düşmesi, senaryonun biraz savsaklanmasını saymazsak fena bir sezon değildi. En azından beni o karanlık dehlizler hakkında düşünmeye sevk etti diyebilirim, aynı dizideki ressam karakter gibi. Tabii dizinin kurduğu felsefenin akıcı bir şekilde izlenmesine olanak veren, beni etkileyen unsur, nihilist, gizemli, mesafeli, derin, özgün, karizmatik, anlaşılamayan dedektif Harry Ambrose karakteri. Ambrose karakteri, 1843’te Oxford İngilizce Sözlüğü’ne girdiğinden beri kullanılan ‘dedektif’ kelimesinin, 21’inci yüzyılda labirent benzeri anlatı yapılarında yer alan karanlık hissiyatlı dizilerdeki vücut bulmuş hali.  Keşke Meyhanesi’nde Kavuşmak İhtimali
Işıl ÇALIŞKAN İlk albümü Mış Gibi’yi 2019 yılında yayınlayan Daniska, Türkiye’nin en önemli vokalistlerini yeni albümü Keşke Meyhanesi’nde misafir ediyor. Ezginin Günlüğü grubunun vokalisti olarak tanınan Eylem Atmaca, albümün ilk şarkısı “Kavuşmak İhtimali” isimli şarkıyı seslendirdi. Daniska’nın meyhane şarkılarına yenilerini eklemek istediği Keşke Meyhanesi albümü, tek tek yayınlanacak şarkılar ve yeni isimlerle devam edecek. Grubun vokalisti ve davulcusu Gökhan Tümkaya ile konuştuk. Keşke Meyhanesi’nin hikâyesiyle başladık sohbetimize. Tümkaya, Keşke Meyhanesi’nin hikâyesinin sözlerini kendisinin yazdığı “Kavuşmak İhtimali” adlı şarkıyla başladığını söylüyor. Müzisyen, tek bir cümleyle özetliyor serüveni: “Sosyal mesafeli günlerin, çok özlemenin, kavuşmak ihtimalinin hikâyesi…” BU MEYHANEDE HAYAL ETMENİZ YETER “Nasıl bir meyhane bu?” sorumuza ise, “Siz nasıl olmasını istiyorsanız öyle bir meyhane, Keşke Meyhanesi… Hayali bir meyhane çünkü. İster yanınızdakilerle, ister aklınızdakilerle gidersiniz oraya. Kalbinizdekilerse zaten hep oradadır. Daha güzeli, gidemiyorsanız o çıkar gelir. Keyif ehliyseniz, hoşsohbetseniz, gönül erbabıysanız, hayal etmeniz yeter” yanıtını veriyor Tümkaya. Sohbetimiz şarkıların rakı kültüründeki rolüne uzanıyor. Tümkaya, "Bizim bu çalışmayı yapmaktaki gayemiz, ister muhabbete eşlik etsin ister hep bir ağızdan söylensin. Rakı sofrasının bir müziği olduğunu, hem de çok farklı müzikal tarzlarda olduğunu göstermek” diyor. Bunu bir örneklendirmeyle renklendiren Tümkaya, “Mesela Murat Meriç’in çilingir sofrasında dinlenebilecek şarkıların hikâyelerini anlattığı “Hayat Dudaklarda Mey”de 213 şarkı var. Bir de içinde, hiç rakı konusu geçmeyen ama çalar çalmaz akla rakıyı düşüren şarkılar var. Ah, o şarkılar iyi ki var!” ifadelerini kullanıyor.  POLİTİK OLAN İÇTİĞİNİ GİZLEMEKTİR! “Bugün meyhane kültürünü şarkılara yansıtmanın politik olduğu görüşüne katılır mısınız?” sorumuza ise “Politik olan rakı içmek değil rakı içtiğini gizlemektir. Biz, bin yıldır gölgesinde rakı içilen bir ceviz ağacının “Ben bu fotoğrafa girersem beni kıtır kıtır keserler” deyip, birilerini gölgesinden mahrum ettiğini duymadık hiç. Politika paylaşamamaktır, bizimkisi paylaşmaya davet!” yanıtını veriyor. Ve sözlerini şöyle sürdürüyor: Böyle tumturaklı laflar edebilsek keşke! Ama bizim aklımız azıcık kıt, o yüzden; “Şimdi şişenin üstünde yazıyor ‘18 yaşından küçükler içemez’ diyor, biz elli yaşındayız! ‘Hamileyseniz’ diyor, biz şimdilik değiliz! ‘Araba kullananlar içemez’ diyor, bizim arabamız yok! Bak ne yazıyor üstünde; ‘Soğuk içiniz’ yazıyor. Haa, üzerinde yazsa ‘politiktir’ dese biz ağzımıza sürmeyiz!” Keşke Meyhanesi’ni seslendiren Eylem Atmaca birlikteliği ile ilgili ise, “Eylem ile yirmi yılı bulan bir geçmişimiz, sahne arkadaşlığımız ve gönül bağımız var. Kavuşmak İhtimali ortaya çıktığında şarkıda Eylem’in sesini duyduk. Bizi kırmadı, muhteşem yorumuyla şarkımıza hayat verdi. Böyle büyük bir sesle albümümüzü açtığımız için çok şanslıyız. Ama müzikseverler de çok şanslı! Bu sayede Eylem Atmaca’nın solo çalışmalarına da kavuşmuş olacaklar” ifadelerini kullanıyor. Tümkaya, Keşke Meyhanesi albümü teklilerle devam edeceğini ve her yeni şarkıda sürpriz konuklarının olacağını anlatıyor. Bir kısmının kendileri için de sürpriz olacağını söyleyen Tümkaya, “Şaka bir tarafa arayı fazla açmadan yayınlarımızı sürdürmeyi planlıyoruz. Bu albümü tamamlandıktan sonra plakçalarlarımızdan dinlemek gibi bir hayalimiz de var” diye konuşuyor. Bu çalışmayı, Türk müziğinin ustalarına saygı ve sevgilerinizi sunmak, bu müziğin yeni nesillere ulaşmasını sağlamaya vesile olmak amacıyla yaptıklarını belirtiyor Tümkaya. Ve sözlerini şöyle sonlandırıyor: “Gönül telimizi titreten o güzide şarkılarla yarışmak haddimize mi? Ama çağrımız var, bu kültürü önemseyen ve “ben de varım” diyen tüm şarkı yazarı ve yorumcuları da meyhanemize davet ediyoruz. Ne de olsa bu meyhaneye gelmek için hayal etmek yetiyor.” *** GRUBA SADECE KIZ BABALARINI ALIYORLARMIŞ Müzisyen Eylem Atmaca: Yaşadığımız bu sancılı dönemde, insanlara umut olacağına inandığım, güzel sözleriyle ve müziğiyle Gökhan arkadaşımın yazdığı, benim de naçizane seslendirdiğim güzel bir proje oldu. Daniska’nın içinde yer alan arkadaşlarımla aynı sahnede bulunmuşluğum da olmuştur. Dolayısıyla bu projenin içinde yer almak benim için çok keyifli oldu. Emeği geçen herkese teşekkür ederim. Aslında Daniska’ya katılmak için şartları zorluyorum ama sadece kız babalarını alıyorlarmış gruba (Gülüyor). Niye müzik?
Son yıllarda birçok müzisyen dostum İstanbul’dan kaçtı. Daha ufak ve sakin yerlere. Kimi organik tarım yapıyor, kimi ufak bir meyhane işletiyor, kimi hediyelik eşya üretip onları satıyor. Hepsi emeklilik yaşını çoktan geçmiş olmalarına rağmen yaşamak için hâlâ çalışmak zorundalar. Yani sanmayın ki ikinci baharları hamakta uzanıp içkilerini yudumlayarak, deniz kenarında yürüyüş yaparak akşamları da şöminesi gürül gürül yanan eski bir köy evinde film izleyerek kitap okuyarak geçiyor. Yaşamak için çalışmak zorunda birçoğu. Sizleri yanıltmasın sosyal medyada ve magazin programlarında -hâlâ var mı bilmiyorum- boy gösteren ünlü sanatçıların gösterişli yaşamı. Birçok değerli müzisyen ve yorumcu pandemi döneminin de olumsuz etkisiyle çok zor günler geçiriyor. Zira özellikle ülkemizde günübirlik yaşıyor müzisyenler. Bohemlikle, naiflikle ağır ekonomik koşullar arasında kalmış birçoğu. Ama sorsanız bir daha dünyaya gelselerdi yine bu mesleği seçerler miydi diye; birçoğunun “evet” diyeceklerine adım gibi eminim. Ben de bunlardan biriyim. Yıllardır niye müzisyen olduğumu, müzik yaparken de dinlerken de niye bu kadar mutlu olduğumu hep düşündüm hatta sorguladım. Müziğe ilk başladığım yıllarda yani gerçek dinleyicinin olduğu yıllarda işin en azından bir duygusal boyutu ve tatmini vardı. İnsanlar şarkılarımızı -popüler ya da bilinmeyen- sessizce dinliyorlar, alkışlıyorlar ve de “aman ne eğlendik ne eğlendik” görgüsüzlüğüne düşmeden, bir konserde olmanın müzik dinlemenin zevkiyle evlerine dönüyorlardı. Bazıları ise konser sonrası uzunca bir süre bekleyip bizlere kaset ya da CD’lerimizi imzalatıyor bir şarkımız ya da bizler hakkında merak ettiklerini soruyorlardı. Şimdi yazarken buldum, bize ve yaptığımız işe saygı duyuyor, ilgi gösteriyor ve dolayısıyla da kendimizi önemli hissetmemizi sağlıyorlardı. Diğerleri ise özgürlük hissi, kendini anlatma ihtiyacı ve bir şarkıyla dünyayı değiştirebilme gücüne olan inanç. Evet biraz ütopik bile olsa şahsen beni müziğe iten en önemli sebeplerden biri de buydu. Benim başardığım söylenemez ama Bob Geldof’un girişimiyle Etiyopya’daki açlığa dikkat çekmek için gerçekleştirilen ve dünyanın yaklaşık yüzde 40’ının naklen izlediği “Live Aid” konserleri, Zülfü Livaneli’nin Ankara Hipodromu’nda verdiği ve 500.000 kişinin katıldığı “Güneş’le Geliyoruz” konseri. 8 Şubat’ta bir kez daha saygıyla andığımız Cem Karaca’nın, Âşık Mahzuni Şerif’in, Melike Demirağ, Edip Akbayram ve Grup Yorum’un şarkıları, Victor Jara, İnti İllimani,Pink Floyd, John Lennon gibi besteci ve gruplar benim bu hayalimi gerçeğe dönüştüren isim ve olaylar. Evet, her sahneye çıkan insan diğer meslek sahiplerine göre egosu yüksek bir insandır. Sanırım bu; beğeniler, alkışlar, hayranlıklardı bizi müziğe ve sahneye iten. Sonrasında anlatılamaz bir adrenalin hissi. Sahneye çıktığınız andan itibaren rakibi sadece kendiniz ve performansınız olan adına konser denilen büyük bir mücadele. Tek bir notayla başlayıp alkışla, terle, ışıkla, sesle, emekle devam eden selamlamayla biten dünyanın en güzel maçı. Öyle bir maç ki ne galibiyet ne mağlubiyet, sadece ve sadece “beraberlik” var. Müziğin, şarkı söylemenin, dans etmenin, kısacası insan olmanın birlik ve beraberliği. Despotluk sanatı
Kendi tebaanızı yaratıp despot mu olmak istiyorsunuz? Çok basit; şeylerin içini boşaltın önce ve samanla doldurun. Yani, despot olmak istiyorsanız tahnit sanatını öğrenmeniz gerekecek. Yaşayan, yerinde duramayan, kıpır kıpır ne varsa, içindeki yaşam arzusunu öldürün. Gerisi kolay. Tahnit edilmiş şeyleri istediğiniz yere yerleştirebilirsiniz artık; mitinglerinizi doldurabilir, kurumların başına atayabilir, medyanızda kanaat önderi olarak konuşturabilirsiniz. Saman, topraklarımızın milli ürünü olduğuna göre hepsi muhteviyat ve maneviyat bakımından milli olacak. Ama duyduğuma göre samanı da ithal ediyorlarmış şimdi. Aman, bunu kimseye söylemeyin. Varsın, samanın bu toprakların milli mahsulü olduğunu sansınlar. Tahnitlenmiş şeylerin zamanla dikişleri patlayabilir, samanları dökülebilir. Yapacağınız tek şey, tebaanızın patlayan dikişlerini onarmak ve içlerinden samanı eksik etmemektir. Kentlerden başlayın işe. Bu işleme sakın tahnit demeyin; şık bir isim bulun, faşist Mussolini’nin yaptığı gibi. Duçe, kentin içini boşaltma işlemi için ‘sventramenti’ gibi şık bir tıbbi terim bulmuştu. Siz, kentsel dönüşüm diyebilirsiniz; çok daha fiyakalı duruyor. Mussolini, kentin kıvrımlarından yoksulları temizlemek için kapsamlı bir yıkım başlattığında açık sözlü davranmış, bir bedenin mide ve bağırsaklarını çıkarmak anlamına gelen sventramenti terimini kullanmıştı. Kentler ki bedenlerin devindiği, devinirken kendilerini ve mekânlarını yarattığı ortamlardır; toplumsal zihnin ve belleğin mekânları. Kentin içini temizlemek, kolektif bir beden olarak kentin zihnini ve belleğini boşaltmaktır. İç organlar gibi kıvrım kıvrım uzanan kentin sokaklarını kesip çıkarın; kentin içini, birbirini dik kesen düz çizgilerle, geniş yollarla donatırsanız, santranç tahtası üzerindeki piyonlar gibi, insanları kolaylıkla kontrol edebilirsiniz. Kentin iç organlarını temizledikten sonra içini belleksiz, parlak yüzeylerle kaplayın ki, insanın içini boşaltırken zorlanmayasınız. Kavramların içini boşaltmayı unutmayın sakın. İnsan, kavram yaratan bir varlıktır. ‘İnsan mı kavramı yoksa kavram mı insanı yaratıyor?’ problemi, yumurta-tavuk ilişkisi gibi aşırı döngüseldir ve bir başlangıç noktası bulmakta zorlanırsınız. İnsanın kavramı yarattığı ve yaratılan kavramın insanı yarattığı döngüsel bir süreçte bu soru önemini yitirir. Yine de soru sormakta ısrarlıysanız şunu da sorabilirsiniz: İnsan mı kavrama gebe kalıyor yoksa kavram mı insana? İngilizcede kavram (concept) ve gebe kalma (conception) sözcükleri, latince ‘concipere’den kökenlenen ‘conceive’den türemiştir. ‘Conceive’ sözcüğü, yumurtanın döllenerek embriyoyu oluşturması, kadının gebe kalması anlamlarının yanı sıra, zihinde bir fikir ya da bir plan oluşturmak, zihinsel bir temsil, bir imge üretmek anlamlarını da taşıyor. Düşünmenin, kavramanın ve gebe kalmanın iç içe geçtiği, kimin kimi gebe bıraktığının muğlaklaştığı bir zemindir insan-kavram ilişkisi. Kavramların içini boşaltın ki dölleme ve döllenme yeteneklerinden mahrum kalsınlar. Kavramların içini boşattığınızda, insanın üreme organlarını da kesip çıkarmış olursunuz. Hâlâ kavram üreten kurumlar olabilir, üniversiteler gibi. Derhal iç organlarını boşaltmanız ve içlerini, atadığınız samanlarla doldurmanız gerekecek. Bundan sonrası çok kolay. İlişki ağlarından koparılıp tecrit edilmiş ve içi boşaltılarak tahnit edilmiş, düşünmeyen, sadece söyleneni yerine getiren golemlerinizi yaratabilirsiniz artık. Yahudi söylencesinde golem, bir hahamın çamurdan ya da taştan yaptığı ve tılsımlı sözler fısıldayarak canlandırdığı mahluktur. İnsanın içini boşaltıp tahnit ettiğinize göre golemleriniz de hazır demektir. Medyanızdan kulaklarına tılsımlı sözler fısıldayarak canlandırabilir ve seferber edebilirsiniz. Medya nedir ki? “(Kitlelere) üflenen ruhtur, efendilerinin sesi”(Adorno). Bugün golem, kendi kararlarını alamayan, başkalarına körü körüne bağlı kimseler için kullanılan bir metafordur ve modern İbranicede aptal, aciz anlamına gelir. Golem sürüleriniz hazırsa, artık despotsunuz, diyecektim ama yaşam yok mu, o baş belası şey; özene bezene tahnitlediğiniz cesetleri çürütecek. Ne demişti John Lennon? “Yaşam, siz planlar yaparken başınıza gelen şeydir.” Yeşilçam oyuncusu Nur İncegül hayatını kaybetti
Bir süredir akciğer kanseri ile mücadele eden Yeşilçam oyuncusu Nur İncegül 77 yaşında yaşamını yitirdi. İncegül'ün yaşamını yitirmesini sosyal medya hesabından duyuran Birtanem Candaner, 'Bir süredir akciğer kanseriyle mücadele eden annemi kaybettik' mesajıyla duyurdu. Tapılacak Kadın, Yaşamak Haram Oldu, Nisan Bitti, Seven Kıskanır, Yıkılmışım Ben, Öksüzler, Hasret gibi birçok filmde rol alan İncegül, aynı zamanda ses sanatçısıydı. NUR İNCEGÜL KİMDİR? 1944 yılında dünyaya gelen Nur İncegül, Ümit Efekan’ın yönettiği 1984 yılı yapımı “Zavallılar” filmiyle sinema oyunculuğuna başladı. İncegül’ün rol aldığı filmler arasında Tapılacak Kadın, Yaşamak Haram Oldu, Nisan Bitti, Seven Kıskanır, Yıkılmışım Ben, Öksüzler, Hasret, Sevdiğimi Biliyorsun, Yazgı, Can Borcu, Sevgiler Çiçek Gibi, Bu Şehrin Geceleri, Hedef, Bir Avuç Sevgi, Yalnız Değilsiniz, Yalnızlar, Sonsuza Yürümek, Ölesiye Sevmek, Aliye, Zor Görev, Hayat Çemberi gibi filmler yer almaktadır. Aynı zamanda seslendirme sanatçısı ve ses sanatçısı olan Nur İncegül’ün plak çalışmalarının yanı sıra güfteleri de vardır. "The Last of Us" dizisi için başroller belli oldu
HBO, geçtiğimiz yılın mart ayında sürpriz bir açıklamaya imza atmış ve son yılların en popüler video oyunlarından biri olan The Last of Us‘ı diziye uyarlamak için hazırlıkların başladığını duyurmuştu.  filmloverss.com'un haberine göre; geçtiğimiz ay, dizinin ilk bölümünü yönetmesi için Beanpole ile adından övgüyle söz ettiren Kantemir Balagov ile anlaşılmasının ardından, bugün de dizinin başrolünde yer alacak ilk isim belli oldu. Oyunun merkezindeki iki ana karakterden biri olan Ellie’yi canlandırması için Game of Thrones ile çıkış yapan Bella Ramsey ile anlaşıldı. 17 yaşındaki Ramsey, Game of Thrones dizisinde Lyanna Mormont karakterine hayat vererek dikkatleri üzerine çekmişti. Genç oyuncu kısa süre Lena Dunham’ın yeni filminin oyuncu kadrosuna da dâhil olmuştu. Öte yandan dizide Joel karakterine hayat vermesi için Oscar ödüllü oyuncu Mahershala Ali ile görüşüldüğü iddia edilmişti. Ellie’yi Bella Ramsey’nin canlandıracağının ortaya çıkmasından kısa süre sonra Deadline tarafından paylaşılan bilgiler, Joel karakterine de Pedro Pascal‘ın hayat vereceğini ortaya çıkardı. HBO’nun The Last of Us dizisini Craig Mazin ve Neil Druckmann hazırlıyor. Şehir Tiyatroları’nda dolu dolu program
KÜLTÜR SANAT SERVİSİ İstanbul Büyükşehir Belediyesi Şehir Tiyatroları, kültür-sanat etkinliklerini çevrimiçi gerçekleştirmeyi sürdürüyor. Sanatseverleri, çocuklar için özel programlar, hazırlıkları devam eden oyunların provaları, kültür sanata yön veren usta isimlerle söyleşiler, uzun süre kapalı gişe sahnelenmiş oyunların gösterimleri gibi pek çok etkinlik bekliyor.  İBB Şehir Tiyatroları’nın sosyal medya hesaplarından bu hafta gösterilecek söyleşi, okuma provası ve oyun gösterimi programları şöyle: ♦ 11 Şubat Perşembe 20.00: “Ustalarla Söyleşi” programının ilk konuğu oyuncu ve yönetmen Engin Gürmen olacak.  ♦ 12 Şubat Cuma 20.00’de: “Çat Kapı Prova”da hazırlıkları devam eden İfigenya adlı oyunun okuma provası yayınlanacak.  ♦ 13 Şubat Cumartesi 11.00: “Çocuk Saati”nde birçok farklı etkinlik çocukları bekliyor. Profesör Malumatfuruş'la Denenmemiş Deneyler, Karagöz Hacivat, Kukla Yapımı ve Hikâye Zamanı programları minik sanatseverlerle buluşacak.  ♦ 13 Şubat Cumartesi 19.00: “Sahnenin Gizli Kahramanları” isimli söyleşi dizisinin bu haftaki konuğu Sahne Makinisti Sefa Demir olacak.  ♦ 14 Şubat Pazar 15.00: Geç Kalanlar isimli oyun seyirciyle buluşacak. Zamanın geri alınamayışı ile belki ilk kez o gece bu kadar acı biçimde yüzleşen bir çiftin hikâyesini, pişmanlıkları, yaşayamadıkları, söyleyemedikleri üzerinden anlatan oyun, izleyiciyi geç kalmış bir yüzleşmeyle karşı karşıya getiriyor. Pervin Ünalp’ın yazıp Nihat Alpteki’nin yönettiği oyunda; Defne Gürmen, Elçin Atamgüç, Vildan Gürelman ve Zafer Kırşan rol alıyor. Melankolik hikâye deposu
Işıl ÇALIŞKAN Hayatı şarkıları gibi yaşayan bir müzisyen Güney Marlen. Müziğinde, mutfağından dinleyiciye sunumuna kadar her şeyiyle ruhunu yansıttığına inanan Marlen’i kurucusu ve prodüktörü olduğu Eski Bando grubundan tanıyoruz. 2016’dan itibaren ise solo kariyerini sürdüren Marlen, şimdi üçüncü albümü “Kalp Plak” ile dinleyiciyle buluştu. Müzisyen albümü, “Şarkılarını yazarken acı da çektim heyecan da duydum umut da besledim, hatta çok kaygı da duydum. Depresif bir dönemden daha dengeli bir döneme geçerken ortaya bıraktığım süslenmiş bir duygu ve düşünce paketi oldu bu albüm” sözleriyle anlatıyor. Marlen ile albümünü ve müzik serüvenini konuştuk. ►Yeni albümünüz Kalp Plak’ın nasıl bir hikâyesi var? Kalp Plak, aşkı, ayrılığı, sokakları, dünyayı, insanları, acıları, umutları ve isyanı süslü cümlelerle anlatan ve melankolik hikâyeleri kimi zaman esprili bir dille harmanlayan sözlü bir müzik albümü. Hikâye deposu. İsmi bile özenle konulmuş bir albüm.  Benim kişisel tarihimde, pandemi öncesi planlanan, karantina ile beraber biraz geciken ama pandemi sürecinin ve 2020 yılının yüzeyine derin bir çizikle iz bırakan bir çakı gibi bu albüm. Şarkılarını yazarken acı da çektim heyecan da duydum umut da besledim, hatta çok kaygı da duydum. Depresif bir dönemden daha dengeli bir döneme geçerken ortaya bıraktığım süslenmiş bir duygu ve düşünce paketi oldu bu albüm.  GİTARIMI ELİMDEN BIRAKMAM  ►Elektronik altyapısı baskın bir albüm olmuş Kalp Plak. Üç albümüzün üçünde de farklı soundlarla dinleyiciyle buluştunuz. Bu yeniliğe açık olduğunuz anlamına geliyor sanırım… Yeniliklere kesinlikle açığım. Benim için mühim olan, sözel ve müzikal anlatıların beni ne kadar temsil ettiği. Bu yapı içinde müzikal enstrümanlar, stiller ya da tavırlar değişebilir. Nihayetinde yaptığım çalışmaların, “Ortaya çıkan sözel ve müzikal uyum, içimdeki duygu ve düşünceleri ne kadar temsil ediyor?” ya da “Benim hayatımı ve dünyanın o dönemini ne kadar doğru dile getiriyor?” gibi sorulara sıkı cevaplar vermesini önemsiyorum. Gitarımı elimden bırakmam, o benim ilk göz ağrım, kayda girmese bile yanımda durur ama onun etrafına topladığım diğer tüm müzikal öğeleri, her süreçte, sosyal devinimler ve teknolojik gelişmeler çerçevesinde hayatıma anlamlı bir etkisi olduğu sürece yenileriyle değiştirebilirim. Sürekli aynı şeyi yapmak sıkıcı. Hayat dinamik, insan kendini tekrar etmemeli. Yeni, heyecan vericidir. Özellikle, acılar sonrası gelen yeniler, en kıymetlileri. Sabahların karanlıklardan sonra olduğunu anımsatıyor.  ►Üç albümde de değişmeyen şey sözlerin baskınlığı ve hikâye anlatıcılığınız. Sözler müziğin ne kadarına etki eder? Söz yazmak benim için oldukça önemli. Söz ve müzik yazan şarkı yazarlarının, sözleri oldukça önemseyenler tarafındayım ben. Singer&songwriter dediğimiz az sayıdaki kent ozanları üstatlarımızın yolunda, yanında ya da yakınında yürümek benim karakterime daha uygun. Ki sayıları oldukça az. Kendimce bir söz yazma yolu oluşturmaya çalışıyorum ve kelimelerle, cümlelerle oynamaya ya da onların benle oynamasına bayılıyorum. Gündelik hayatta da böyleyim. Yazmaya bayılıyorum. Ne yazmak olursa olsun.  Öte yandan, son zamanlarda çoğu insan şarkı yazarlığını salt söz yazarlığı ile karıştırıyor. Şarkı yazarlığı hem söz yazmayı hem müzik (beste) yazmayı kapsıyor. Benim için elbette ikisi de ayrım yapılmaksızın kıymetli. Burada altını çizmek istediğim şey şu; ben müzisyen olmasaydım da yazacaktım. O yüzden yazmanın ve okumanın gücüne ve büyüsüne çok inanıyorum.  ►Önümüzdeki süreçte dinleyiciyi neler bekliyor? Kendi işlerimin yanı sıra bazı müzisyen dostların albüm ya da single çalışmalarının aranjörlüğünü ve prodüktörlüğünü yapıyorum bu ara. Bunlar da farklı tecrübeler. Bu elimdeki işler bitince 4’üncü solo albümümün çalışmalarına başlayacağım. Bu inişli çıkışlı hayatta bir de bunun için maddi koşulları sağlamaya çabalıyorum. Aklımda çok güzel fikirler var. Fikirlerim dışında yanımda pek biri de olmuyor. Yine de çok heyecanlıyım. Bu zorlu yolu yürümeyi seviyorum. Beni kendine yakın bulanlar ve sevenler, arada bir yoklasın, çok uzun sürmeyebilir yeni çalışmaların gelmesi. ***  KENTLİ ŞARKI YAZARININ ESİN KAYNAĞI TOPLUMDA OLMAK ►Pandemiyle birlikte müzik dünyasında var olan sorunlar daha da gün yüzüne çıktı. Enstrümanını satanlar, evini kapatıp ailesinin yanına dönenler, yazık ki yaşamına son verenler bile var. Sizin için nasıl geçti, geçiyor süreç? Müzisyenler, pandemiden önce de ekonomik sorunlar ile karşılaşıyorlardı. Zaten can çekişen sektör, pandemi ile birlikte tamamen çöktü. Ben pandemi başlamadan birkaç ay önce, daha önce çalıştığım ve hakkımı alamadığım tüm şirketlerle yolumu ayırıp bağımsız yayın yapan bir müzisyene dönüştüm. İyi ki yapmışım. Maddi olarak zorlansam da ölmüyorum artık. Fakat özellikle enstrümanist arkadaşlar ve sahne çalışanları çok zor durumda. Bu süreçte üretimlerime devam ediyorum fakat sokağı ve sosyalleşmeyi elbette özledim. Psikolojik olarak bir içe dönüş yaşıyorum fakat bence kentli bir şarkı yazarının, en büyük esin kaynağı, toplum içinde olmak, sokaklarda aylak aylak gezerek dünyanın ve insanların ruhunu gözlemlemek. Eli bırakılan çocuklar…
Yıllar yıllar önceydi. Çocuk denecek yaştaydım. Hıfzı Veldet Velidedeoğlu’nu ziyarete gitmiştik. Hıfzı Veldet, Şükran Kurdakul’a dönüp, “Biz belli bir yaşa geldik; bu ülkenin demokratikleşme bayrağını siz gençler taşıyacaksınız!” demişti. Şükran Kurdakul, o zamanlar yetmişine merdiven dayamıştı. Dışarı çıktığımızda, “Olduğu yerden sizi genç görüyor, Şükran Amca…” deyince gülmekten boğulacak gibi olmuştuk. Bana o günden gençliğin yaşla değil duygu durumuyla bağlantılı olduğu gerçeği kaldı. Sanat, birileri için başdönmesi, yeniyetmelik, çılgınlıklarla dopdolu aşklar, doludizgin tutkularla sarılı yılları çağrıştırır. Nitekim sanat, yeri geldiğinde yıkıcı, yol açıcıdır; içten gelen coşkuyla duyguları en yakıcı biçimiyle ortaya koyduğu için kıvamını “gençlik”ten alır. Ama yazmakla yahut üretmekle yaşın doğru orantılı olduğunu söylemek zordur. İlhan Berk sekseninde “genç şiir” arayışındaydı. Önemli olan eserin mahiyetidir, özüdür, nasıl olduğudur. *** Toplumları yönetenlerin de yaşları ne olursa olsun kıvamlarını “genç düşünce”den almaları elzemdir. Bu sayede bariyerler aşılır, çağdaş dünyaya uyum sağlanır, toplumların ihtiyacı olan “düşünsel ve ekonomik reformlar” yapılır. Coşkuyla kitleler harmanlanır. Süreç içinde “genç olma”nın heyecanını kaybeden liderler tarih mezarlığına gömülür. Hepsinin fotoğrafları kitapların arasından bakar bize. Hele hele bir siyasetçi, gençlikte yapılanları, toylukla değerlendirmeye, onlara parmak sallamaya, hele hele onları yaftalamaya başlamışsa işin rengi bir anda değişir. Nitekim bu karşıtlığın bedelini ödemiş ülkeler vardır. Bizim gibi… Binlerce gencecik evladını toprak altına ve hapisanelere gömmüş bir toplum, bir süre sonra uçurumun kıyısına gelir. (Trajik olan tam da bu: Nicedir uçurumun kıyısında açan çiçekten umut devşirmeye çalışıyoruz.) *** Yetmişlerin sonunda dünyaya geldim. Bir zamanlar çok konuşulan, hakkında sayısız fikrin uçuştuğu seksen kuşağındanım. Çözüm bizim kuşak için yitirilmiş bir kavramdır. Hatta “dert” hayatın içinde olağan bir alışkanlıktan ibarettir. Benjamin’in, “Umut dediğimiz şey umutsuzlar adına bir beklentidir aslında…” deyişi her gün sırtımızdan çıkartmadığımız eski bir kıyafettir. Gogol’un mevsimlere aldırış etmeden devşirdiği unutulmaz “Palto”su gibi. Oğuz Atay’ın “Beyaz Mantolu Adam”ının yalınkat çaresizliği, kendini denizin karanlık sularına bırakması gibi. Sözün özü bizim kuşak büyük yenilginin hemen ardından dünyaya gelmiş, “yenilgi” duygusunu üzerinden atamamıştır. *** Bir arkadaşım vardı. İlk kitabı “Şubatta Saklambaç”la ödül üstüne ödüller almıştı. Hukuk Fakültesi’nde asistandı. Zafer Ekin Karabay, kendi isteğiyle çok erken ayrıldı bu dünyadan. Geriye 95/96 öğrenci hareketine adadığı “Trafik” şiiri kaldı: “Kentin baskısı kaldı bize/ ve ışıklarıyla trafiğin ya da kazası/ oysa biz hep bir düş kazasında/ yitirdik arkadaşlarımızı/ karşıdan karşıya geçerken/ eli bırakılan çocuklardık/ o insan kalabalığındaki/ son gülümsemesiydi annemizin/ sonra hangi tarafa geçsek/ karşıda kaldık!” Eli bırakılan çocuğun, yalnızlık, itilmişlik ve yenilgi duygusunu modernist bir eleştiriyle vermek her babayiğidin harcı değildir. Zafer’in yazdıklarında şövalye figürü, duygusu, aşkı filan yoktur. Tam tersine kuşağımızın bir mazlumdur o. Mazlumluk ise yitiklikten gelir. *** Bir süre sonra herkesin bildiği sırları konuşmak zul geliyor. Yökle darmadağın olmuş üniversitelerin yapısının günümüz koşullarıyla çileden çıktığı bilgisi malum. Çağdaş akademik ortamla ilgisi olmayan eğitim kurumlarında kimi akademisyenlerin yaptığı intihallerle kariyer basamaklarını hızla tırmanışına dair güncellenen haberler sıradan bir olgu… Seçilmiş yerine atanmış olmak bir meziyete dönüştü. Yahut karşıt düşünce sahibine yöneltilen “ortadan kaldırma tehdidi” dizboyu. *** İşte böyle alacalı bir atmosferde gençler… “Karşıdan karşıya geçerken/ eli bırakılan çocuklar” oluyor her biri. Yeni bir şiir dergisi geliyor: Kod Adı Maske 2021
‘Bizim şiirimiz umuttan beslendi ve beslenecek. Yeni normalin yarattığı karamsarlıkla, umutsuzlukla başa çıkmak için umuda, coşkuya, sevince olduğu kadar silkelenmeye de ihtiyaç var. Her zamankinden çok birlikte olmaya, yan yana durmaya ve şiirsel özün ve sözün gücüne inancımız tam. Tam da bu nedenlerle şiir salgına da karşı’ diyen Kod Adı Maske 2021 şiirlerden ve şiir eksenli yazılardan oluşuyor, eski yeni ve değişik anlayıştaki birçok şairin şiirlerini okurla buluşturmayı öngörüyor. Kod Adı Maske 2021 ilk sayfalarını da şair kadınlara ayırdı. Nerdeyse günde üç kadının öldürüldüğü ya da yüzlercesinin şiddete ve tacize maruz kaldığı bu topraklarda, tüm kadınların sesi olan şair kadınlarımızın şiirlerine öncelik tanıyarak, eril edebiyat dünyasında verdikleri mücadeleyi destekliyor. Mevsimlik şiir dergisi Kod Adı Maske 2021 bağımsız bir girişim olarak yola koyuldu ve pdf olarak 15 Şubat’ta dağıtım sponsoru www.gazeteduvar.com üstünden yayında olacak ve ücretsiz indirilebilecek. Hem de armağan bir ek kitapla: Kar ve Kış Şiirleri- 50 Şiir 50 Şair. Turgay Kantürk, Enver Topaloğlu ve enderemiroğlu’nun yayına hazırladığı Kod Adı Maske 2021 Savaş Çekiç tarafından tasarlandı. 01 Şubat sayısında ürünleriyle Betül Tarıman, Deniz Durukan, Emel İrtem, Ayşen Deniz Onaral, Pelin Özer, Şirin Parkan, Sina Akyol, Tarık Günersel, Oğuzhan Akay, Charles Bukowski, Fergun Özelli, Engin Turgut, Orhan Alkaya, Salih Mercanoğlu, Nuh Ömer Çetinay, James Baldwin, Kahraman Türel Uluocak, Savaş Çekiç, Koray Feyiz, Turgay Kantürk, Serdar Koçak, Enver Topaloğlu, Abdülkadir Budak, Metin Cengiz, Ertan Mısırlı, Halil İbrahim Özcan, Mustafa Köz, Metin Celâl, Enis Akın, Altay Ömer Erdoğan, C. Hakki Zariç, Özgen Kılıçarslan Danyal, Kadir Aydemir, Mustafa Fırat, Vaclav Havel, Necmi Zekâ, Bahtiyar Kaymak, Tamer Gülbek, Uygar Asan, Derya Çolpan, Altay Öktem, Seamus Heaney, Ali Duran Topuz, Halil Gökhan, Sabahattin Umutlu, Reha Yünlüel, Mesut Aşkın, Cüneyt Uzunlar, Şeref Bilsel, enderemiroğlu, Ersun Çıplak, Erda Har, Mustafa Ergin Kılıç, Selahattin Yolgiden, Barış Yıldırım, Onur Sakarya, Nihat Özdal, Devrim Horlu, Anıl Cihan, Cenk Kolçak, Ertekin Akpınar, Emre Polat ve Onur Şahin yer alıyorlar. 5 yazar tarafından kaleme alınan '2021 Dünya Öykü Günü Bildirisi' yayımlandı
Türkiye PEN Merkezi, Türkiye Yazarlar Sendikası ve Edebiyatçılar Derneği tarafından 2003 yılından beri kutlanan 14 Şubat Dünya Öykü Günü ile ilgili bu yılki bildiri yayınlandı. “Sokağa Taşan Öykü” başlığını taşıyan bu seneki bildiriyi 5 kadın yazar kaleme aldı. Burçin Tetik, Eylem Ata Güleç, Gamze Arslan, Mevsim Yenice ve Şengül Can imzasıyla yayımlanan bildirinin tam hâli ise şöyle: 2021 Dünya Öykü Günü Bildirisi: “Sokağa Taşan Öykü” Yazar deyince zihninizde nasıl biri canlanıyor? Kimlerin hikayelerini okuyoruz en çok? İnsanoğlu dendiğinde nasıl bütün insanlığın kastedildiğini anlamamız bekleniyorsa, yazar dendiğinde de sözü edilenin erkek olduğu varsayılıyor. Ola ki bir kadından bahsedersek hemen başına cinsiyetini yapıştırıveriyoruz ki karışıklık olmasın. Sayfa sayfa “kadın yazarlar” listeleri yapılıyor, ama “erkek yazar” listeleri yapmak akıllara gelmiyor. Neden gelsin, onlar sadece yazar değil mi işte? Kadınlar ise bu “sadece yazar” olma lüksüne çoğu kez sahip değil. Saçımızdan giysimize, eğitimimizden işimize, eşimizden çocuğumuza hayatımız didik didik ediliyor, cinsiyetli olduğumuz hiç unutturulmuyor. Yayınevleriyle yapılan konuşmalardan, retlerden, metne yapılan yorumlardan bile bir savaşa girdiğini anlıyor insankızı. Dirayetliyse, düştüğünde elinden tutmaya hazır bir çevresi varsa, biraz da şans ve ayrıcalıkla çıkarıyor kitabını. Tabii artık cinsini de temsil etmek zorunda. Erkek yazarlara verilen vasat olma hakkı, kadın yazarlara pek sunulmuyor. Kimlikler kesiştikçe ürettiklerimiz iyice görünmez oluyor. Kadın, Kürt, lezbiyen, trans, queer, mülteci, işçi kimliklerimiz katman katman öykülerimize yansıdığında zenginliği kutlanmıyor, aksine, “erkekleşmemiz”, sesimizi, dilimizi saklamamız bekleniyor. Engelleri bir şekilde aşıp da kitabımızı yayınlatırsak da hemen etiketleniyoruz, “kadın edebiyatı”, “göçmen edebiyatı”, “LGBTİ edebiyatı”, “azınlık edebiyatı”. Zaten bu basamakları her kadın da çıkamıyor. Kaç trans kadın öykücü sayabilirsiniz mesela? Henüz çocukken etrafımızı kuşatan eril hegemonyayı bir kadın olarak yazma sürecinde de hissediyoruz. Kendimizi ve yazdıklarımızı bundan korumak için hem iç sesimizle hem de dışarıdaki dünya ile mücadele ediyoruz. Kadınlığı ya değersiz ya da kutsal olma ikiliğine hapsedenlere inat, yazma sürecimiz, kendi kişiliğimizi bulduğumuz, benliğimize ve varlığımıza sahip çıkabildiğimiz bir keşfe dönüşüyor. Toplumsal normların dışına taşan mürekkebimizi; yazarlığımızı ve kadınlığımızı kendi kurguladığımız gibi yaşayabilmek adına akıtıyoruz. Çünkü biz kadınlar, dinleri, tarihi, bilimi ve felsefeyi araçsallaştırarak ikna etmeye çalıştığınız gibi eksik doğduğumuza inanmadık. Ezici erkek belirleyiciliğinden geriye kalan sınırlı alanda yazma uğraşı verdik. Nesneleştirme çabalarını, söylem ve pratiklerini içselleştirmedik, yazmaya devam ettik. Eril düzeneğin “büyük” erkek yazarlarının metinlerimizi “bok gibi” bulmasını umursamadık. Yetiştirmek zorunda bırakıldığımız tonlarca ev işini durdurarak yazdık. Kalkıp çocuklara yemek hazırladıktan sonra yine yazdık. Yaşadığımız hayat bizim seçimimizmiş gibi yapmayı bırakıp özgürlüğün önündeki engelleri öyküleştirdik. Kötü bir şey yok bunda. Onların kurduğu, asla bize ait olmayan “yuva”ları yıktık. Bizi kapatıp kapatıp gittikleri, harcını etimizle, sıvasını kanımızla yaptıkları yuvaları. O “yuva”lar biz kadınların, LGBTİ+’ların, ötekilerin sözcükleriyle kurulmamıştı zaten. Neyi yazıp neyi yazamayacağımızı koca kalın parmaklarıyla belletmeye çalıştıkları edebiyatın sınırlarını aştık. Öncelikle bedene, sonra aklımıza ettikleri tacizleri ifşa ederken kırılgan erkekliklerine, birleşen ellerimizle darbe indirdik. O eller mutfakta, ev temizliğinde, tecavüze direnmek için tutunduğu zeminlerde ve illaki her şeye rağmen tutmaya çalıştığı kalemlerde güçlendi. Eleştiri adı altında kadınlık deneyimlerimize, sözcüklerimize ve yazma biçimimize yaptıkları “açıklamalara” kulak asmayıp fısıltı halinde başlayan sesimizi güçlendirdik. Hiç kötü bir şey yok bunda. Kadınların bakış açısı ve üslup farklılıklarını edebiyat için zenginleştirici birer unsur olarak görmek yerine, kendi iktidarlarını sarsan birer tehdit olarak algılamayı seçen, kadın yazarların eserlerini eril beklentiler çerçevesinde hakkaniyetten uzak değerlendiren, bizi ve eserlerimizi yok etmeye programlanmış yaklaşım biçimini kabul etmedik. Ne var ki bunda? Yayınevleri, dergiler, edebiyat ödülleri ve edebiyatın her alanında oluşturulmuş ataerkil zihniyetin koyduğu normların içinde sıkışmak ve durmadan besledikleri sınırlı bakış açısıyla ördükleri o pis, yapışkan, ağır ağlara takılıp kalmak istemedik. Yıldırıcı tüm zorluklara rağmen, bu ağları aşıp ilerledik. Hem iç dünyamızda hem de erkek egemen düşünce yapısı karşısında kendimize bir yer açabildik. Girdiğimiz mücadeleyi görmezden gelip başarımızın arkasındaki emeği yok sayan kötü fısıltıları duymayı reddettik sadece. Hepsi bu! Biz yazmanın, yazar ve kadın olmanın tüm reçetelerine inat bir varoluşla, artık kendi hikayelerimizi, istediğimiz gibi anlatmak istiyoruz. Ayrımcılığın, yok sayılmanın, tüm baskı ve tacizlerin, yaşamımızın ve yazımızın önündeki tüm engellerin ortadan kalkacağı bir dünyaya uyanmak için yazıyoruz. Artık öykü, yuvasını terk edip sokağa taşıyor. Tıpkı Charlotte Perkins Gilman’ın “Sarı Duvar Kâğıdı” öyküsünde odaya hapsedilmiş kadın anlatıcının da dediği gibi “Sana ve Jennie’ye rağmen nihayet dışarı çıkabildim. Kâğıdın çoğunu da yırttım, beni yeniden oraya kapatamayacaksınız.” 14 Şubat Dünya Öykü Gününü edebiyatın özgürleştiği, sınırların ortadan kalktığı, eşit bir dünyada üretebilmek ümidiyle karşılıyoruz. Burçin Tetik, Eylem Ata Güleç, Gamze Arslan, Mevsim Yenice, Şengül Can 93. Oscar Ödülleri kısaltılmış aday listeleri açıklandı: 7. Koğuştaki Mucize listede yok
93. Akademi Ödülleri’nin 9 kategorisi için kısaltılmış aday listeleri açıklandı. Türkiye'nin En İyi Uluslararası Film kategorisinde aday gösterdiği 7. Koğuştaki Mucize kısa listeye kalmayı başaramadı. En İyi Belgesel, En İyi Kısa Film ve En İyi Görsel Efekt'in de yer aldığı dokuz kategoride Oscar adaylığına bir adım daha yaklaşan yapımlar şöyle: EN İYİ BELGESEL All In: The Fight for Democracy Boys State Collective Crip Camp Dick Johnson Is Dead Gunda MLK/FBI The Mole Agent My Octopus Teacher Notturno The Painter and the Thief 76 Days Time The Truffle Hunters Welcome to Chechnya EN İYİ KISA BELGESEL Abortion Helpline, This Is Lisa Call Center Blues Colette A Concerto Is a Conversation Do Not Split Hunger Ward Hysterical Girl A Love Song for Latasha The Speed Cubers What Would Sophia Loren Do? EN İYİ ULUSLARARASI FİLM Quo Vadis, Aida? – Bosna Hersek The Mole Agent – Şili Charlatan – Çekya Another Round – Danimarka Two of Us – Fransa La Llorona – Guatemala Better Days – Hong Kong Sun Children – Iran Night of the Kings – Fildişi Sahili I’m No Longer Here – Meksika Hope – Norveç Collective – Romanya Dear Comrades! – Rusya A Sun – Tayvan The Man Who Sold His Skin – Tunus  EN İYİ SAÇ VE MAKYAJ Birds of Prey Emma The Glorias Hillbilly Elegy Jingle Jangle: A Christmas Journey The Little Things Ma Rainey’s Black Bottom Mank One Night in Miami… Pinocchio EN İYİ ORJİNAL MÜZİK Ammonite Blizzard of Souls Da 5 Bloods The Invisible Man Jingle Jangle: A Christmas Journey The Life Ahead The Little Things Mank The Midnight Sky Minari Mulan News of the World Soul Tenet The Trial of the Chicago EN İYİ ORJİNAL ŞARKI Turntables – All In: The Fight for Democracy See What You’ve Done – Belly of the Beast Wuhan Flu – Borat Subsequent Moviefilm Husavik – Eurovision Song Contest: The Story of Fire Saga Never Break – Giving Voice Make It Work – Jingle Jangle: A Christmas Journey Fight For You – Judas and the Black Messiah lo Sì (Seen) – The Life Ahead Rain Song – Minari Show Me Your Soul – Mr. Soul! Loyal Brave True – Mulan Free – The One and Only Ivan Speak Now – One Night in Miami Green – Sound of Metal Hear My Voice – The Trial of the Chicago 7  EN İYİ KISA ANİMASYON Burrow Genius Loci If Anything Happens I Love You Kapaemahu Opera Out The Snail and the Whale To Gerard Traces Yes-People EN İYİ KISA FİLM Bittu Da Yie Feeling Through The Human Voice The Kicksled Choir The Letter Room The Present Two Distant Strangers The Van White Eye EN İYİ GÖRSEL EFEKT Birds of Prey Bloodshot Love and Monsters Mank The Midnight Sky Mulan The One and Only Ivan Soul Tenet Welcome to Chechnya Düşler ve gerçekler…
Bir toplum, karmaşık bir varlıktır ve içinde çelişkiler barındırır. Hiçbir şey göründüğü kadar kötü ya da iyi değildir. Aslında bu bakışı hemen hemen her olaya ve duruma uyarlamak mümkün. Şu an her şey daha kötüye gidiyormuş gibi düşünebilirsiniz, ama bu kötüye gidiş, içinde başka iyi şeyleri barındırıp güçlendiriyor olabilir. En azından, geçmişten günümüze gelen yanılsamalara neden olan pek çok yapı, çözülüp dağılıyor; yerlerine daha sağlam ve esnek yapılar, bakışaçıları gelebilir, akademiden medyaya… Atanmış rektörler, son 20 yıldır zaten çok ciddi sorunları olan akademik dünyanın yaşadığı değişimin bir sonucu. Bu değişimi ve sonuçları edebiyattan siyasete hemen hemen her alanda görmek mümkün. Ya da ana akım medyanın durumu, aynı zamanda son yirmi yıldır taşıdığı paternlerin bir sonucu değil mi? Hiçbir şey birden olmadı. Bu çoraklaşma ve hayal kırıklıkları, belki de başka olanaklar ve zeminin doğuşuna hazırlıyor toplumu, bunu hep birlikte göreceğiz. Ama asıl sorunun, toplumun ve tek tek bireylerin yaşadığı hayal kırıklıklarıyla ilişkili olduğunu düşünüyorum. Psikoterapinin popülerleşmesinin de bu hayal kırıklıklarıyla bir ilişkisi olduğu kesin. Fakat psikoterapi ve kişisel gelişimde görülen popülerleşme, Ian Craib’in de ‘Hayal Kırıklığı’ kitabında ‘biz’ diye tanımladığı, az çok eğitim almış, ekonomik durumu ortadan iyiye doğru geniş bir yelpazeye sahip bir kesimle ilgili daha çok: “Makul bir eğitim almış, nispeten belirsiz bir geleceğe sahip olanlarımız; hali vakti yerinde olandan nispeten fakir, ama bütünüyle kapana kısılmamış olana uzanan bir yelpaze. Bu kategoriye girmeyen birçok insan var: Sürekli hayal kırıklığına uğramış, yaşamı genellikle bir günü daha devirme mücadelesinden öteye geçmeyen ve geleceğe dair seçenekler oluşturmak için çok az malzemeye sahip olanlar. Böyle insanlar çoğunlukta olabilir; korkarım ki varlıkları, hayal kırıklığından kaçınmaya çalışan bizler için adeta daimi bir tehdittir.” Böyle diyor Craib, popülizmin bütün dünyada yükselip hangi noktaya geleceğini yıllar öncesinden öngörerek. ABD’de Trump’ın etrafında toplaşan milyonlarca insanın büyük bir kısmını, böylesi bir hayal kırıklığı yaşayanlar oluşturuyordu. ABD’de eğitim oranı düşük yerlerde Cumhuriyetçiler öndeydi, metropoller ve kısmen zengin olan bölgeler çoğunlukla Demokratları destekliyordu. Önümüzde duran asıl sorun, bu dünyadan ve yaşamdan neler bekleyebileceğimize dair yaşanan bulanıklık. Eğer neler bekleyebileceğimizi ve arzulayabileceğimizi bilirsek, yaşamla olan bağımız da, hayal kırıklığına olan tahammülümüz de o denli güçleniyor olacak. Bir başka önemli nokta da, sürekli hayal kırıklığına uğramış ya da uğratılmış, günü kurtarmak ve hayatta kalmak için sürekli mücadele etmek zorunda bırakılan çoğunlukla nasıl bağ kurulacağı... Şu anki iktidar, geniş yığınların hayal kırıklıklarını değerlendirerek bu noktaya geldi ve şimdi kendisi neden olduğu hayal kırıklıklarıyla sonunu hazırlıyor. Bundan kurtulmak için de yaşanan hayal kırıklıklarının sorumluluğunu başkalarının üzerine yıkmaya çabalıyor. Tüm bunlar yaşanırken‘Bir Başkadır’ gibi TV dizilerinde tanık olduğumuz gibi psikoterapinin ve kişisel gelişim endüstrisinin hiç olmadığı kadar popüler olduğu bir dönemi yaşıyor oluşumuz, bana oldukça anlamlı geliyor, bütün bu hayal kırıklıklarını düşündüğümüzde. Bu popülerleşme, içinde bilimsel olmayan psikoterapi pratiklerini taşıyor olsa da bazı kavramlara ve düşüncelere aşinalığın artmasının olumlu yanlarını da gözlemek mümkün. Yine de psikoterapiye ve kişisel gelişim endüstrisine artan bu ilgi, sanki istersek kendimizi yeniden yaratabileceğimize, kendimizi ifade edebildiğimiz alanlara sahip olduğumuzda kendimizi gerçekleştirebileceğimize dair böylesi bir inanç, kendi içinde hayal kırıkları da taşıyor. TV dizilerinde gösterildiği ya da popüler kitaplarda anlatıldığı gibi, üç beş seansta kimse sorunlarını çözemez, yeni biri olamaz. Bunun için ciddi bir emek gerekiyor. Hem sadece kendinizi değiştirmeniz, kendi farkındalığınızı arttırmanız da yetmiyor, toplumsal meseleler, içinde yaşadığımız duygusal atmosfer de pek çok şeyi belirleyebiliyor. Şu an yaşanan süreçte, umutlarından ve hayallerinden daha fazla hayal kırıklığı yaşamamak uğruna vazgeçenler olabilir. Çünkü hiçbir şeyden emin olunamıyor ve olaylar üzerine düşünmek sanki faydasız bir çaba gibi algılanabiliyor bugünlerde. Bu da o kişilerin içsel yaşamınının boşalmasına, kinik bir yaklaşımla her şeyi manipüle ederek kendini içinde bulunduğu sosyal mesellerden izole etmesiyle sonuçlanabiliyor. Her şeye rağmen dirençle, toplumsal gerçekliğimizi kabul edip ama ona teslim olmadan, düşlerimizi gerçekleşmesi imkansız şeyler gibi değil de gerçekleştirmek için yola çıktığımız hedefler olarak görmeye devam etmek, en sağlıklı tutum gibi geliyor bana. Sahnede olmayı özledim
Gizem ERTÜRK Türk Pop Müziğinin 80’li yıllardaki efsane grubu Beş Yıl Önce On Yıl Sonra’nın solisti Nilgün Onatkut 29 yıl aradan sonra 3 şarkılık EP'si Aşkın Yolu ile geri döndü. Biz de Nilgün Onatkut ile yeni EP'sini ve yaşadığımız günleri konuştuk.  ► Yıllar sonra bir EP çıkarmaya nasıl karar verdiniz? Dijital platformlarda dinlenen bu üç şarkı eşim Doruk Onatkut’un başlattığı bir projeydi. 18 yıl önce ilk demoları kaydetmiştik. Yıllar içinde hayatın getirdikleriyle bir türlü tamamlayamamıştık. Pandemi süreci hızlandırdı. ► Albümdeki şarkıları nasıl seçtiniz? Yapım aşaması da tam bir aile işi olmuş. Süreç nasıl ilerledi? Şarkılar torunumun babası Selim Öztunç’a ait torunumun babası. Oğlum Uğur pandemi sırasında altyapıları hazırlayıp bana sürpriz yaptı. Çok heyecanlandım. Eve kapandığımız günlerde şarkıları çalışıp stüdyoya girmek hepimize ilaç gibi geldi. Bugu Yapım ve GRGDN Müzik’e teşekkür ediyorum. Sayelerinde sizlere ulaştı.  ► En son stüdyoya girdiğiniz 1991'den yeni kayıtlara müzikle aranız nasıldı? Neler dinlediniz? Neyi özlediniz? Stüdyoya en son 1991'de Nino Varon’un prodüktörlüğünde kaydedilen Yağmur’da kasetim için girmiştim. O günden bugüne teknoloji çok ilerledi ama ben analog kayıtları seviyorum. Kulağıma hoş gelen her türlü müziği dinlerim. En çok iyi müzisyenlerden kurulu bir orkestrada solistlik yapmayı ve sahnede olmayı özledim.  ► Kitleler sizi Beş Yıl Önce On Yıl Sonra ile tanısa da müzik kariyeriniz daha öncesine dayanıyor. Müziğe başladığınız yıllarda müzisyenliğe karşı nasıl bir algı vardı çevrede? Aileniz, yakınlarınız nasıl karşıladı? Müziğe Türkiye’de ilk Altın Ses Yarışması’nda Altın Ses Kraliçesi seçilerek başladım. O yıllarda gençlerin müzisyen veya şarkıcı olmasına çok sıcak bakılmıyordu. Ama ailem ve yakınlarım müziği, sahne şovlarını çok severlerdi. Buna rağmen benim ödül olarak bütün meşhur sanatçıların sahne aldığı Playboy Gece Kulübü’nde sahneye çıkmama izin vermediler. Sanıyorum yaşımın daha tam 18 olmaması buna etken olmuştu.  ► Oğlunuz Uğur'un müzisyen olacağını duyduğunuzda ne hissettiniz? Bu ülkede müzisyen olmak size ne ifade ediyor? Müzisyenler dinleyicide nasıl bir karşılık buluyor? Uğur’un müzisyen olacağı zaten ilk doğduğu günden belliydi. Tabii ki sevindik, kararlı bir şekilde yolunu çizdi. Çok iyi bir müzisyen, tonmaister ve aranjör oldu. Bu ülkede müzisyen olmak çok zor. Kendi yetenek ve çabalarınızla bir yerlere geliyorsunuz ama şans da gerekli. Şimdi genç arkadaşlarımın biraz daha şanslı olduklarını düşünüyorum. Dijital platformlar ve sosyal medya sayesinde seslerini duyurabiliyorlar. Ülkemizde çok iyi müzisyenler var ve herkesin kendine göre sevenleri, takipçileri var.  ► Müziğe başladığınız yıllardan bugüne müziğin birçok evresine şahit oldunuz. Plak, kaset, CD, dijital dönem ve yeniden plaklara dönüş. Müziğin geçirdiği bu evreleri nasıl yorumlarsınız? Müzik yaptığınız döneme göre kendinizi şanslı hissediyor musunuz? Plak, kaset, CD ve yanı sıra dijital platformlarda kayıt farklıkları ve sound kalitelerini unutmamak gerekir. Favorim her zaman plaklar oldu. Plakların tekrar değer kazanması ve eski kayıtların tekrar basılarak yaygınlaşması beni sevindiriyor. Aktif müzik yaptığımız dönemlerde sahne çalışmalarımız çok yoğundu. Haftanın yedi günü çalışırdık. Hatta çarşamba ve pazar günleri zaman zaman matinelerimiz bile olurdu. Bütün eğlence yerleri doluydu. Yerine göre daha kaliteli ve zengin içerikli müzik yapılırdı diye düşünüyorum. Bu bakımlardan bizler daha şanslıydık. Şimdi pandemiden dolayı birçok müzisyen işsiz, iş yerleri kapalı. Tüm sahne sanatçıları ve emekçileri için çok zor bir dönem. Bir an önce bu kötü dönemi atlatmamızı diliyorum.  ► Özünde bir disko şarkısı olan Sen Gülünce, Hakan Kabil remixi ile yeni bir sound ile dinleyiciyle buluştu. Hatta yılbaşı playlistlerine bile girdi. 2021'de böyle ortaklıkları daha çok görecek miyiz? Sevgili Hakan Kabil’e çok teşekkür ediyorum. Sen Gülünce’nin remixi harika oldu ve çok beğenildi. Yaza doğru sürprizlerimiz olabilir.  ► Uzun yıllar bu ülkenin kültürüne çok değerli katkıları olan bir sanatçı olarak maddi ve manevi olarak tatmin olduğunuzu söyleyebilir misiniz? Ülkemizde müzisyenler çok para kazanamıyor. Bizim zamanımızda telif hakları kanunu daha çıkmamıştı. On binlerce korsan kaset ve plak basılıyordu. Sahnelerden kazandıklarımızla hayatımızı sürdürdük. Kazancımızın büyük kısmını yine enstrümanlara, kayıt cihazlarına, iyi müzik kayıt stüdyoları kurmak için yatırdık. Sevgili eşim Doruk Onatkut’un da sayesinde güzel şeyler başardığımızı, iyi müzik yaptığımızı ve müziğe yatırım yaptığımızı düşünüyorum. Bu yüzden mutluyum.  ► Müzik dünyasına yeni atılacak gençlere tavsiyeleriniz? Genç arkadaşlara tavsiyem çok çalışmalarının dışında kendi branşlarındaki dünyaca ünlü iyi sanatçıları dinlemeleri, takip etmeleri ama günün sonunda kendi tarzlarını yaratmaları. Şarkı söylüyorlarsa en azından bir başlangıç olması için şan dersi alabilirler, sesi ve nefesi kullanmaya, şarkı sözlerini biraz daha anlaşılır şekilde söylemeye çalışabilirler. Bir Shakespeare oyuncusu
Christopher Plummer’ı hepimiz, yani yaşı tutanlar demek istiyorum, “Sound of Music/Neşeli Günler”le tanımıştık herhalde. Aktör o sırada 34 yaşındaydı, yedi çocuğunun en büyüğü Liesl’i oynayan Charmian Carr’dan sadece on üç yaş büyüktü. Charmian da filmdeki babası Plummer’ı çok beğenirmiş meğer. Meslek hayatının yıllar boyu bu filmle tarif edilmesine tahammül edemeyen Kanadalı aktör “Sound of Music”in yıldönümü kutlamalarına ancak 50’nci yılda katılmıştı. Sonraları, saygın tiyatro rollerinin şımarttığı küstah bir genç olduğunu söyleyecek ve insafsızlık ettiğini kabul edecekti. Doğrusu, Christopher Plummer’ın sadece deniz yüzbaşısı Von Trapp’ten ibaretmiş muamelesi görüşüne kızması bizi şaşırtmıyor. Sahne çalışmalarından 2 Tony ödülü, televizyondan 2 Emmy’si, sayısız ödül için sayısız adaylığı olan bu Shakespeare aktörü, Akademi’nin gözüne ancak 2010 yılında “The Last Station / Aşkın Son Mevsimi”nin Tolstoy’u olarak çarpacaktı. Gerçi bu ilk tanışma adaylıkta kaldı ama iki yıl sonra Mike Mills’in filmi “Beginners / Aşkın Halleri”nde cinsel tercihini ancak 75 yaşında, karısının ölümünden sonra fark edip açıklayan Hal ile en ileri yaşta Oscar alan oyuncu oldu. 2018’de ise Kevin Spacey’nin yerine geçmek üzere son anda dahil edildiği “All the Money in the World” ile bir kez daha aday oldu. 89 yaşındaydı. TV ekranının da hiç yabancısı olmayan Plummer, dokuz kez aday olduğu Emmy ödülünü iki kez aldı: “The Big Event”le (1977) ve “Madeline”i seslendirmesiyle (1994). 2009 yılında Akademi Ödülü adayları açıklanana kadar Plummer’ın İkinci Dünya Savaşı sonrasında Oscar’ın görmezden geldiği en iyi aktör olduğu söylenebilir. Bu konuda Barrymore kardeşlerin en küçüğü John Barrymore’un izinden gittiği de iddia edilir. Barrymore ona adını taşıyan oyunla karşılık verdi diyelim. Kanadalı aktör, William Luce’nin 1996 tarihli iki kişilik oyunu “John Barrymore”la ikinci Tony ödülünü almıştı. Bu oyunu temel alan, Eric Canuel’in yazıp yönettiği filmde de o oynadı. Aktörün ilk eşi aktris Tammy Grimes’tan olan kızı Amanda da anne-baba mesleğini seçti. 1982’de babası İago’yu oynadığı “Othello” ile, kendisi de “Agnes of God”la Tony’ye aday olmuştu. Christopher Plummer adaylıkta kaldı ama kızı ödülü aldı. Baba Plummer’ın diğer adaylıkları Elia Kazan’ın yönettiği “J.B.” (1959), “No Man’s Land” (1994), “King/Kral Lear (2004), “Inherit the Wind” (2007) ileydi. “Barrymore”dan yirmi üç yıl önce de “Cyrano” müzikali ile ilk Tony’sini almıştı. Böylece beyazperde, ekran ve sahnenin en büyük üç ödülünü de hak eden ender oyunculardan biri oldu. 1929’de Toronto’da doğan ve Kanada’nın en iyi oyuncusu olduğu söylenen (gerçi mesleğini daha çok İngiltere ve A.B.D,’de icra etmişti) Plummer'ın John Barrymore ile mukayese edilmesinin bir nedeni de Barrymore kardeşleri saymazsak 20’nci yüzyılda Kuzey Amerika’dan çıkmış en iyi Shakespeare oyuncusu sayılması. Özellikle Hamlet, İago ve Lear olarak çok başarılıydı. Glenda Jackson’ın Lady Macbeth olduğu “Macbeth”te ise aynı derecede başarılı olamadı. Bunu “İskoç oyunu”nun lanetine bağlardı. Kıyaslandığı bir başka sahne yıldızı ise, Richard Burton’dı. İngiliz aktör de onun gibi başlangıçta sahnedeki pırıltısını kameraya yansıtamadı. Sinema oyunculuğunu 1960’ların ortalarında “Cleopatra” setinde bir araya geldiği Elizabeth Taylor’dan öğrendiğini söylerdi. Plummer da genç yaşta bir film yıldızı, başrol oyuncusu olamadı. Sahneyi ön plana alışının da bunda payı var. Yıllarla birlikte karakter oyuncusu olarak parladı. Kötü adamları ise her zaman iyi oynamıştır. İyi yönetmen ve oyuncularla çalıştı. Spike Lee’nin “Malcolm X”inde, Terry Gilliam’ın “12 Monkeys / 12 Maymun”unda oynadı ve Michael Mann’ın “The Insider”ında gazeteci Mike Wallace’e can verdi. Ama ben Tolstoy’unu unutamam: havada tabakların uçuştuğu kavgalarını, Helen Mirren’in emsalsiz Sofia’sını, odalarında barıştıktan sonra yataktaki Sofia’nın üstüne bir horoz “üüürüüüüüü!”süyle kapanmasını... Başarılarını, ikisinin de tiyatrodan gelmesinin verdiği rahatlığa bağlamıştı. Çok eğlenmişler. Kendi payıma sanat dünyasına piyanist olarak girip sonra oyunculuğu tercih eden Christopher Plummer’ı daha çok “Knives Out / Bıçaklar Çekildi”nin (2019) Harlan Thrombey’i olarak hatırlayacağım. Fona karışabilecek bir karakteri (gene) yorumuyla en öne çıkarmıştı. Yarattığım karakterlerle nefes alıp veriyorum
Kadir İNCESU ‘Fresko Apartmanı'nda artık unutulan tarihe, 'Tarlakuşu Mahallesi'nde ise unutturulmak istenen birlikte yaşama kültürüne ışık tutan Başak Baysallı ile yaşadıkları mahalleye, sokağa, apartmana, anılara, acılara, mutluluklara, sırlara, birbirlerine, geleceklerine sahip çıkmaya çalışan; çok şey görmüş geçirmiş, yaşamış, ancak gerektiği kadar konuşan, sevgiyi, dostluğu, hoşgörüyü, karşısındakini anlamayı, unutmamayı benimsemiş insanların öyküleri üzerine konuştuk. ► Öykülerinizin üç yılda beş ödüle değer görülmesinin etkisi ne oldu? Ödüllerin gözle görülür bir etkisinden söz etmek mümkün mü, bilemiyorum. Yazdıklarım biriktikçe onları birileriyle paylaşmak istedim ama tahmin edersiniz ki o birilerine ulaşmak hiç de kolay değil. Eserlerini okumaktan keyif aldığım bir yazarın kapısını çalıp ben geldim diyemezdim. Edebiyat çevresinin içinde yer etmiş birilerini de tanımıyordum. Öykülerimi dergilere ve nitelikli yarışmalara göndermekten başka çarem yoktu. Jürisine güvendiğim yarışmalara katılırsam yazdıklarım okunur ve değerlendirilir diye düşündüm. Yanılmadım, öyle de oldu. Bu yolun başında olan ve iyi yazmaya çalışan biri için çok önemli.  Öykülerimin edebiyata yıllarını vermiş isimler tarafından okunacağını bilmek bile yeterince heyecan vericiyken bir de ödüllere değer görülmesi beni çok mutlu etti. Ödüllerin dergiler gibi olmazsa olmaz duraklar olduğunu söyleyemem ama bazı kapıları araladığını da belirtmeliyim.  ► Her iki kitaptaki öykülerde sanatçılar öne çıkıyor: Ressam, şair, tiyatro sanatçısı… 'Deli' adlı öyküde genç tiyatro sanatçısının “Ellerimin arasından kayıp giden tutkularımı, umutlarımı yakaladım” sözünün karşılığı mı yazdıklarınız? Böyle de düşünülebilir. Belki ben de elimden kayıp giden tutkularımı, umutlarımı yakalayabilmek için yazıyorum. Bu çağda biraz tuhaf gelecek belki ama ben hâlâ dünyayı sanatın kurtaracağına inanıyorum. Bizi bu içine düştüğümüz hastalıklı halden ve karanlık çukurdan sanatın iyileştirici gücü çıkaracak. Her şeyi kaybettiğimizi düşündüğümüz anlarda kitaplara, tiyatroya, sinemaya sığınmamız; bir tabloyu seyrederek hayallere dalmamız hep bundan. İyileşebilmek için. Şu dışarıdaki hayat umutlarımızı, tutkularımızı yok etmeye çalışırken sanat bize yeniden ve yeniden hayal kurmayı, umut etmeyi hatırlatıyor. İyiye ve güzele giden yol hep sanattan geçiyor.  ► Gülşen’in dediği gibi “Dert, aynı dert… Umut, aynı umut… Hayaller, aynı hayaller…” mi? Nedir bu insanların beklentileri? Tarlakuşu sakinlerinin en büyük beklentisi bir parça huzur. “Azıcık aşım ağrısız başım” derler ya… Çoğu böyle bir beklenti içinde. Buna ulaşmak kolay gibi görünse de işin aslı öyle değil. Sistem insanın azla yetinmesine karşı, durmadan tüketelim istiyor. Sahip olduklarımızın sayısı arttıkça köleleğimizin prangaları da sağlamlaşıyor. Özgür olduğumuzu zannederken birer tutsağa dönüşüyoruz. Mahallelinin huzuru, sistemin savunucuları tarafından kaçırılıyor. Rant peşinde koşanların çok para kazanma arzusu Tarlakuşu’nun üzerine karabasan gibi çöküyor. Onlar tutsaklığa karşı direnenler, onlar çıkarcılığın karşısında dostluğu ve iyiliği yüceltenler… Onlar paraya kıymet vermeyenler… Haliyle dert aynı dert, umut aynı umut, hayaller de aynı hayaller oluyor. İnsan açgözlülük belasından kurtulmadıkça sanırım her şey aynı kalacak.  ► Bir yazar kahramanlarıyla nefes alıp vermeli mi? Bu ister istemez oluyor. Yazma nedenlerimden biri de zihnimde beliren -ve tabii ki gerçek dünyada izdüşümü olan- bir karakteri tanımak, her yönüyle görebilmek. Derdim onu anlatmaktan öte anlayabilmek. Onunla yan yana düşünebilmek, karşı karşıya oturup sohbet edebilmek, onu bıkmadan usanmadan dinleyebilmek. Geçmişi hatırladığında onunla birlikte ağlayabilmek ya da geleceğe dair hayallere daldığında ona eşlik edebilmek. Hal böyle olunca yarattığım karakterlerle nefes alıp veriyorum desem yeridir. Onların bakışları hep benimle, seslerini duyuyorum; nasıl güldüklerini, adımlarının ritmini biliyorum mesela. Yazar yazma eylemi sırasında yalnız görünse de öyle değildir. Onun zihninde kalabalık bir dünya vardır ve bu dünyada nefes alıp vermek epey keyiflidir.  ► Geride kalan, unutmak istedikleri hayatlar. Ancak unut(a)madıkları, aksine hep hatırladıkları ve acı çektikleri bir hayat… Teyeli atılmış da dikişi yapılmamış gibi anlattığınız hayatlar… Kahramanlarınızın gücü biraz da buradan mı geliyor? Göçler, sürgünler, savaşlar nedeniyle yerinden yurdundan edilen insanlar hayata da teyelle tutturulmuş gibidir. Her an düşecekmiş gibi eğreti bir halleri vardır. Ya da gerçekleştirilemeyen hayaller, kayıplar, ölümler sağlam bir dikişin önünde hep engeldir. Böyle baktığımızda Rüya’nın dağılıp giden hayalleri, Nadia’nın varlığını yeniden inşa edebilme çabası, Ali Turhan’ın çaresizliği, Kirkor’un yüreğini dağlayan kaybı… Bunların hepsi birbirine teyelli, söylediğiniz gibi sağlam bir dikiş değil onları bir arada tutan. Teyele rağmen hayata sımsıkı tutunma çabası belki de onları güçlü kılan.  ► Fresko Apartmanı’nın, “anlatmak, hatırlamak; hatırlamak da acı çekmektir” diyen “gitmek ve kalmak” arasında kalan, “yaşamın ritmini” arayan sakinlerinin ortak özellikleri neler? Onlar, içeridekilerdir. Anlayışsızlığı, kötülüğü dışarıda bırakarak Fresko’ya sığınmış ötekilerdir. Yaşama sevgiyle, aşkla, tutkuyla, dostlukla tutunmaya çalışanlardır. Onları hayattan koparmaya çalışanlara inat… Hayal kırıklıklarına rağmen hayal kurmaya devam edebilenlerdir.  ► Yaşadıkları her şeye karşın düşünen, yaşamlarını sorgulayan, umudu hep en yukarıda tutmaya çalışan insanlar… Söylediğiniz gibi… Onca acının ardından gülümsemeyi, kahkaha atmayı da geceye ve yıldızlara kadeh kaldırarak anın tadını çıkarmayı da bilirler. Matilda’nın bahçesindeki sofrada “Yaşamak lazım… Şu hayat hepimizin…” der Kirkor. Çok farklı olmalarına rağmen gün ışığının yansımasında ya da çiçeklerin kokusunda buluşur, tek vücut oluverirler. Teoman’dan Boğaziçi açıklaması: Kaygılıyım, öğrencilerin ve hocalarımın duygularını paylaşıyorum
Türkiye’de rock müziğin en tanınmış isimlerinden Teoman, mezunu olduğu Boğaziçi Üniversitesi’ne kayyum rektör Melih Bulu’nun atanması ardından yaşanan gelişmelere dair açıklama yaptı. Açıklamasında, “Kaygılıyım” diyen Teoman, “Öğrencilerin ve hocalarımın duygularını paylaşıyorum” ifadelerini kullandı. Teoman, açıklamasında taleplerini 4 maddede özetledi. Sanatçı’nın resmi Instagram hesabından yaptığı paylaşımdaki açıklaması şöyle: "Ben bir Boğaziçi Üniversitesi mezunuyum. Barışçıl, demokratik değerlerle yetiştim. Çiftçi, işçi, memur, esnaf, öğretmen, doktor çocuğuyum. Gençliğimi okuyarak ve çalışarak geçirdim. Türkiye'nin dört bir yanından gelen insanlarla tanıştım. Öğrenci kulüplerini gördüm, sorumluluk aldım, birlikte hareket ettim. Her görüşten arkadaşlarım oldu; üniversitemden farklılıklara saygıyı ve birlikte yaşama kültürünü öğrenerek mezun oldum. Şimdi ülkeme ve dünyaya faydalı bir birey olmak için elimden geleni yapıyorum. Beni ben yapan değerleri kazandığım üniversitemde yaşananları takip ediyorum. Kaygılıyım! 150 yılı aşkın bir kültürü korumaya çalışan öğrencilerin ve hocalarımın duygularını paylaşıyorum. Öğrencileriyle, kulüpleriyle, akademisyenleriyle, binalarıyla, çimleriyle #BoğaziçiBenim Üniversitemizde geçmiş dönemlerde de olduğu gibi, sorunları barışçıl şekilde çözebileceğimize inanıyorum. Tüm Boğaziçi Üniversitesi mezunu arkadaşlarımla ortak, çok basit taleplerim var: • Barışçıl yollarla tepkilerini ifade eden öğrencilerimize yönelik gözaltı, tutuklama ve ev hapsine son verilmesi. • Bu süreçte akademisyenlerin ve öğrencilerin haklı taleplerini ifade etmeleri sebebiyle karalanmalarının ve hedef gösterilmelerinin önüne geçilmesi. • Rektörün, üniversite bileşenlerinin sürece dahil olduğu, demokratik seçim ile belirlenmesi. • Yeni fakülte açılması vb. gibi üniversitenin yapısını temelden etkileyecek konularda üniversite içi özerk ve etkin mekanizmaların kullanılmasına devam edilmesi." 147 yazardan Boğaziçi öğrencilerine destek: Aşağı bakmayacağız, direnişin yanındayız
Boğaziçi Üniversitesi'ne atanan AKP’li "kayyum rektör" Melih Bulu’yu protesto eden öğrencilere bir destek de edebiyatçı, yazar ve gazetecilerden geldi. Aralarında Zülfü Livaneli, Ahmet Telli, Ahmet Ümit, Ataol Behramoğlu, Burhan Sönmez, Ece Temelkuran, Eren Aysan, Ferhan Şensoy, Güray Öz, Haydar Ergülen, Murathan Mungan, Orhan Alkaya, Seray Şahiner ve Zeynep Altıok’un da olduğu 147 yazar, “Aşağı bakmayacağız” başlığıyla yaptıkları yazılı açıklamada, öğrencilerin yanında olduklarını duyurdu. 'Aşağı bakmayacağız' başlıklı metin şöyle: Boğaziçi Üniversitesi’ne atanan kayyım rektöre karşı anayasa güvencesindeki demokratik itiraz haklarını kullanan öğrenciler, öğretim üyeleri ve üniversite çalışanlarının uğradıkları hukuksuzluğu ve baskıları üzüntüyle ve tepki duyarak izliyoruz. Demokratik haklarını kullanan öğrencilere polisin yönelttiği “aşağı bak” komutu, millet iradesini dilinden düşürmeyen iktidarın ülkeyi nasıl yönetmek istediği ve yurttaşlıktan ne anladığını açıkça ortaya koymaktadır. En üst kamu otoritelerince kullanılan nefret söylemi, öğrencilerin terörist diye yaftalanması, hukuksuz gözaltılar ve polis şiddeti ülkemizin anayasal bir hukuk devleti olmaktan çoktandır uzaklaştığının yeni bir kanıtıdır. Bizler günlerdir direnenlerin ölü kelimelerin yükünü aldığını, dili canlandırdığını, tahakkümün pasını silip attığını, ülkenin önünde bin bir olasılıkla dolu yollar açtığını görüyoruz. Edebiyatçılar olarak bu şenliğe coşkuyla katılıyoruz. Boğaziçi Üniversitesi’ndeki direnişin yanındayız. Zulme ve baskıya boyun eğmeyeceğiz. Aşağı bakmayacağız." İMZACILAR A.Ömer Türkeş, Abdullah Yılmaz, Adnan Gerger, Ahmet Telli, Ahmet Tulgar, Ahmet Ümit, Akif Kurtuluş, Alper Akçam, Alper Beşe, Altay Öktem, Anıl Mert Özsoy, Aslı Erdoğan, Aslı Ilgın Kopuz, Ataol Behramoğlu, Atilla Dorsay, Attila Aşut, Aydın Şimşek, Ayfer Tunç, Ayhan Geçgin, Ayşe Sarısayın, Ayşegül Devecioğlu, Ayşen Işık, Barbaros Altuğ, Barış Bıçakçı, Belma Fırat, Betül Dündar, Burak Acar, Burhan Sönmez, C. Hakkı Zariç, Can Dündar, Celal Çimen, Cem Erdeveciler, Ceren Cevahir Gündoğan, Ceren Olpak, Çetin Yiğenoğlu, Çiler İlhan, Cuma Boynukara, Cüneyt Ayral, Deniz Durukan, Doğuş Sarpkaya, Ece Temelkuran, Elçin Poyrazlar, Elif Durdu, Elif Şafak, Emel İrten, Emel Kayalı, Emirali Yağan, Erdoğan Kahyaoğlu, Eren Aysan, Erendiz Atasü, Eylem Ata Güleç, Fadıl Öztürk, Ferhan Şensoy, Gaye Boralıoğlu, Gökçer Tahincioğlu, Gonca Özmen, Gülce Başer, Gün Zileli, Güray Öz, Hakan Bıçakcı, Hasan Özkılıç, Hasan Öztoprak, Hatice Meryem, Haydar Ergülen, Hayri K. Yetik, Hicri İzgören, Hidayet Karakuş, Hülya Deniz Ünal, Hüseyin Bul, Hüseyin Şahin, İbrahim Baştuğ, İhsan Oktay Anar, İlhami Algör, İnci Asena, Irmak Zileli, İsa İnan, Jaklin Çelik, Kemal Gökhan Gürses, M. Mahzun Doğan, Mahir Ünsal Eriş, Mahmut Temizyürek, Mehmet Yaşın, Mehtap Ceyran, Mesut Kimsesiz, Mesut Varlık, Metin Cengiz, Müge İplikçi, Mukaddes Erdoğdu, Murat Özyaşar, Murat Uyurkulak, Murathan Mungan, Mustafa Köz, Namık Kuyumcu, Nazmi Bayrı, Necmiye Alpay, Nermin Yıldırım, Neşe Yaşın, Nesimi Aday, Nevzat Çelik, Niyazi Zorlu, Nurcan Baysal, Nurdan Arca, Olcay Özmen, Onur Orhan, Orhan Alkaya, Orhan Pamuk, Oya Baydar, Oylum Yılmaz, Ömer Faruk Ciravoğlu, Önder Kızılkaya, Öner Yağcı, Özge Doğar, Özlem Doğan Kasırga, Pınar Öğünç, Rahmi Emeç, Sedat Yurttaş, Sema Aslan, Sema Kaygusuz, Semih Çelenk, Semih Gümüş, Semrin Şahin, Seray Şahiner, Sevim Korkmaz Dinç, Sezen Ünlüönen, Sezgin Kaymaz, Sibel Oral, Şaban Ol, Şebnem İşigüzel, Taçlı Yazıcıoğlu, Tarık Günersel, Tuğrul Keskin, Tülin Dursun, Turan Parlak, Turgay Fişekçi, Ümit Kıvanç, Ünal Ersözlü, Vecdi Erbay, Yaprak Zihnioğlu, Yaşar Seyman, Yekta Kopan, Yeşim Dinçer, Yiğit Bener, Yücelay Sal, Zeynep Altıok, Zeynep Oral, Zülfü Livaneli. Direnenlerin, özgürlük, eşitlik isteyenlerin de bir tarihi var
İnci SERDAR Tarih sadece padişahların, paşaların, hanedanların, saray ve şehzadelerin tarihi değil. Ya da bize anlatıldığı gibi herkesin mutlu mesut yaşadığı, dert üstü murat üstü, asude bir toplum da söz konusu değil geçmişte. Bugün itiraz eden ve direnenler olduğu gibi, o gün de itiraz eden, direnen, insan onurunun ve hakça bir yaşamın mücadelesini verenler var. Yani ‘başka bir ecdad’ var. Köylüler, emekçiler, kadınlar, köleler var. Farklı dinsel aidiyetlerine rağmen kol kola girip direnenler var. Bizim ecdadımız Selçuklu, Osmanlı sömürüsünün ve zulmünün mağduru Anadolu’nun, Mezopotamya’nın mazlum halklarıdır. Türk’tür, Kürt’tür, Ermeni’dir, Rum’dur, Süryani’dir Arap’tır, Alevidir, Sünni’dir, Hristiyan’dır, Yezidi’dir. Bizim Ecdadımız; bu zulümlere başkaldıran Baba İlyas’tır, Baba İshak’tır, Hacı Bektaş’tır, Yunus’tur, Şeyh Bedreddin’dir, Börklüce Mustafa’dır, Pir Sultan Abdal’dır…. İşte bu kitap bu başka ecdada açılacak kapıyı bizim için çok keyifli bir dille ve hikâyelerle aralıyor. YAŞAMI EMEĞİYLE VAR EDENLER Tarihin ilk köle ayaklanmasının lideri olan ve Heliopolis (Güneş Ülkesi) adını verdikleri ilk eşitlikçi ütopyanın bayrağını açan Aristonikos’u, Emevi zulmüne isyan bayrağını açıp koskoca bir devleti yerle bir eden Köle Ebu Müslim’i, Bizans’ın sömürüsüne karşı ayaklanıp, soyluları deviren ve Selanik’i yıllarca bir emekçi konseyi ile yöneten devrimci Zealot’ları,“Birinin servet toplamasıyla diğerinin ekmeğe muhtaç kalması Tanrı’nın amacına aykırıdır. Kadınlar müstesna, (kadınlar mal değildir çünkü b.n.) dünyadaki her şey ortak olmalıdır” diyen Bedreddin’i ve Börklüceli’yi, zorla toprağa yerleştirilip Çukurova’da pamuk işçisi yapılmaya zorlanınca “Aşağıdan iskân evi gelince/ Sararıp da gül benzimiz solunca/ Malım mülküm seyfi gözlüm kalınca/Kaypak Osmanlılar size aman mı?” diye ayaklanan Avşarların sesi Dadaloğlu’nu ve nicelerini... Yani kitap diyor ki, saltanatların, sarayların bir ecdadı varsa, direnenlerin, yaşamı emeğiyle var edenlerin ve özgürlük, eşitlik isteyenlerin de bir tarihi var. Hem de oldukça zengin ve ilhamla dolu bir tarih... GÖRSELLİK VE MÜZİK BİR ARADA Kitabı elinize alıp şöyle bir karıştırdığınızda, bir tarih kitabından beklemeyeceğiniz bir görsellikle karşılaşıyorsunuz. Bizzat yazara ait kolaj ve illüstrasyonların yanı sıra minyatürler, gravürler ve resimlerlerle, asla sıkılmaya izin vermeyen bir canlılık yaratılmış. Üstelik anlatılan dönemlerin ruhunu ve birikimini taşıyan müzik parçaları da bu okuma keyfine eşlik ediyor. Hem görsel hem de işitsel olarak sarıp sarmalayan, düşünmeye, daha çok okumaya ve tartışmaya sevk eden bir eser. YENİ OSMANLICILIĞA KARŞI Ragıp İncesağır’ın yazdığı, birinci hamur kağıda renkli resimli baskı kitap Su Yayınları’ndan çıktı. ‘Ecdadımız’ savaşan, fetheden, hükmeden ecdada doyduk diyenlere çok iyi gelecek, sıkılmadan keyifle okunacak ve hatta QR kodu ile ecdada ait müzikler dinlenecek. Bu kitap ‘tuğla gibi’ değil ama Yeni Osmanlıcılığa karşı bir dalgakıran inşa etmek gerekiyorsa bir tuğla da bu kitap. Sanat düşündürür, hissettirir, sorgulatır, yüzleştirir
Nuray SALMAN Neslihan Arslan Mimar Sinan Güzel Sanatlar Üniversitesi Tiyatro bölümü mezunu. 2011’de Temiz Ev adlı oyunundaki Matilda karakteriyle gösterdiği performansıyla Sadri Alışık Tiyatro ödüllerinden Efes Özel Ödülü’nü aldı. Tiyatro, dizi oyuncusu ve seslendirme sanatçısı Neslihan Arslan ile Alternatif Tiyatro ve oyunculuğu konuştuk. Alternatif sahnelerden bol ödüllü oyunla büyük sahnelere ve oradan dizi setlerine uzanan yolculuğunuzu öğrenmek isterim. Mezun olduğum sene İstanbul Devlet Tiyatrosu’nda Temiz Ev oyunuyla başladım profesyonel hayata. Sonrasında Sami Berat Marçalı’yla İkinci Kat, D22 ve Tiyatro Adam’la devam ettim tiyatroya. Şimdi de konservatuvar sınavlarına girdiğimden beri tanıdığım Siyah Beyaz ve Renkli Tiyatrosu’nda çok sevdiğim arkadaşlarımla Fanatik adlı oyundayım. Pandemi sürecinde durduk biz de herkes gibi ama kısa sürede yine sağlıklı sahneye çıkmak ve seyirciyle buluşmak umudundayız. Dizi konusunda hep seçiciydim hâlâ da öyleyim ve öyle olmaya devam edeceğim. Kamera önü Canım Familya’yla başladı, sonra sırasıyla İstanbullu Gelin, Hizmetçiler ve şimdi de Masumiyet’le devam ediyor. Benim için oyunculuk tiyatro ve kamera önü diye ayrılmıyor. Senaryosunu sevdiğim ve teklif edilen karakteri gerçekten çalışmak istediğim işlerde bulunuyorum o kadar. Alternatif tiyatroyu nasıl tanımlarsınız? Alternatif sahnelerde yapılan oyunlar, Türk tiyatro sanatının geleceğine nasıl katkıda bulunur? Bu öyle kısa bir konu değil ama elimden geldiğince özetlemeye çalışırsam; alternatif sahnelerin takip edebildiğim, görebildiğim ve içlerinde bulunabildiğim kadarıyla çok iyi bir oluşum olduğunu düşünüyorum. Her sahnenin bir tarzı ve anlatmak istediği konuları olmasının yanı sıra okuyan, yeni mezun olan ya da okula bir şekilde gidemeyen ama bu işi öğrenmek isteyen birçok arkadaşımız için de mutfağına kadar her şeyi öğreten ve deneyimleten bir alan. Çok güzel isimlerle çalışma fırsatı buldum, çok keyifli oyunlarda oynadım ve çok güzel prova süreçlerim, deneyimlerim oldu benim de. O sahnelerde yer almak benim için her zaman çok özel oldu ve öyle de olacak. Pandemiden en çok etkilenen alanların başında tiyatrolar ve tiyatrocular geliyor ve salgın bitmiş değil. Sanat adına Türkiye’nin geldiği durum nasıl görünüyor? Türkiye’nin geldiği durum yeterince ortada bu konuda. Her zamanki gibi birbirimize elimizden geldiğince destek olduk ve olmaya da devam edeceğiz. Ama hak edilenin çok çok altında verilen değer ve de destek (!) Yaşadığımız bu toplumsal tabloda tiyatro nereye götürülüyor? Komple bitirilmek isteniyor. Sorgulayan, araştıran insandan komple uzak bırakılmak isteniyor toplum. Tiyatro ve bunun aksini sağlayacak her ne varsa ayakta kalması olabildiğince güçleştiriliyor ne zamandır. Bu zor bir süreç evet ama böyle yok olmayacağına, tiyatrolar, oyuncular ve hatta seyirciler arasında bu destek ne kadar zor da olsa devam ettiği sürece elbette altından kalkacağımıza inancım tam. Devletin sanata verdiği destek var mı? Varsa yeterli mi? Ben bir destek göremiyorum, ya siz? Tiyatrolar perde kapatıyor, oysaki sanat ekmek, su kadar önemli. Bu yıl içinde olduğunuz ‘Fanatik’ adlı oyun pandemi sürecinde nasıl etkilendi? Biz de zorlandık ve sahneden uzak kaldığımız için çok da üzüldük. Yepyeni bir oyun Fanatik ve daha yeni oynamaya başlamıştık ki pandemi başladı. Aynı şeyleri tekrar söylemeyeyim. Bu sürecin hızla geçmesi ve sağlıkla oyunumuza dönmek, birbirimize kavuşmak için hevesle bekliyoruz. Özgürlük düşmanı düzenlerin sanat-sanatçı düşmanlığıyla örtüşmesinin altındaki gerçek nedir? Sanat düşündürür, hissettirir, sorgulatır, yüzleştirir, aratır, gösterir çünkü. Oyuncuların bazı kısa süreli oynadığı karakter insanların hafızasında daha çok yer kaplıyor. Örneğin; sizin Familya’daki ‘Efkâr’ karakteri. İstanbullu Gelin adlı dizi Familya kadar kısa sürseydi Dilara karakteri bu kadar tanınır mıydı? Bunu neye bağlarsınız? Bu sadece iki dizi ve bu dizideki karakterler arasındaki bir durum değil. Bu sadece Familya dizisindeki Efkâr karakteri ile ilgili bir durum. Canım Uğraş (Güneş) o kadar güzel bir karakter koydu ki ortaya... Oynadığım her karakter çalışmak, anlamak istediğim ve dolayısıyla en doğru şekilde göstermek istediğim roller. Efkâr sadece bir kadın oyuncunun önüne maalesef çok zor gelebilecek güzellikte bir karakterdi. Efkâr’ın ayrılmasının farkı hayattaki net duruşuna rağmen bir o kadar da kapalı olmasıydı dışarıya. “Üzülme” demek yerine size doğru üzülmen ve altından doğru kalkabilmen için bazen bir hikâye bazen de sadece küçük bir söz söylüyordu. Algıyı zorluyordu birden belki ama hemen sonrasında yürekten yakalıyordu. Böyle anlatınca üçüncü bir kişiden bahseder gibi oluyor, affedersiniz. Bendeki karşılığı böyle diyeyim ez azından. Aşağının iktidarı
Sıradaki yarışmacının bir harf seçmesi gerekiyor, “Diğer yeğenim Tolga’nin T’si.” diyor genç kadın. Bir önceki turda harf seçeceği zaman başka bir yeğeninin adının ilk harfini söylediği kolayca tahmin edilebilir. Tahmin edilebilecek bir başka şey de, yarışmacının harf seçeceği zaman rastgele seçmeyip aile fertlerinin adlarını düşünerek seçim yaptığı. Biliyorsunuz, bu tür oyun ve bilgi yarışmalarında genel eğilim, sunucu ve yayın ekibi söyleneni doğru anlasın da herhangi bir ihtilaf çıkmasın diye harfin herkesin bildiği bir sözcük üzerinden kodlanmasıdır. Bu genellikle bir şehir ismidir. Bu nedenle, bir yarışmacının ‘t’ harfini söyleyeceği zaman Tokat, Trabzon vs hepimizin bildiği bir kent isminden hareket etmesi beklenir, yeğeni Tolga’dan değil… Sorun sadece bu genç kadında değil; son zamanlarda izlediğim sözcük bilgisine dayalı TV yarışmalarının neredeyse hepsinde aynı ilginç ‘bireyci sapma’ yaşanıyor: “Eşim Ahmet’in A’sı” diyen mi dersiniz, “Annem Özlem’in Ö’sü” diyen mi, çalışma arkadaşının adıyla kodlama yapan mı, gırla! Bunu ‘bireyci sapma’ şeklinde niteliyorum çünkü yazısız-sözsüz bir toplumsal uzlaşmayla birlikte geliştirdiğimiz, üzerinde ortak bilgi ve fikrimizin olduğu bir kodlama sisteminden uzakta, tamamen bireysel varoluş ve ilişkilerden beslenen bir akıl biçimi bu. Bunu sorun etmek tuhaf görünebilir, görünmesin; hem özel yaşamın her şeyin önüne geçtiği, hem de epey hastalıklı bir mikro-mülkiyetçiliğin meşrulaşarak yaygınlaştığı ilginç günlerdeyiz. Gündüz kuşağında yayımlanan yemek programlarındaki yarışmacıların ifadelerini anımsayın lütfen: “Şimdi soğanlarımı alıyorum.”, “Biberlerimi doğruyorum.”, “Pirinçlerimi ıslattım, pilavımı yapıyorum.” Ve en fenası, “Etimi kavurduktan sonra üstüne ekleyeceğim.” Kurdukları cümlenin ne gibi anlamlar üreteceği konusunda hiç kafa yormuyor, sadece sözcüğün şehvetini yaşıyorlar: “Ben, ben! Benim, benim, benim!” Birey olmak dünyanın en önemli ve zor işlerinden biridir; insanın görüp duyduklarını taklit ederek başladığı kimlik oluşturma sürecinin bir noktasında aile, okul, din gibi kurumların/ideolojik aygıtların kendisine sunduğundan farklı şeylerin peşine düşmesi, ‘kendini inşa etmesi’ gerekir. Her şeyin birbirine benzediği, herkesin aynı pozları vererek kendini var etmeye çalıştığı bir ‘selfie çağı’nda birey olmak daha da güçleşiyor ve yerini bu yeni tür bireyciliğe bırakıyor. Bildiğimiz vahşi bireycilikten farklı, masum görünümlü ama daha yaygın ve hiç de masum olmayan bu ‘yeni-bireycilik’, neo-liberalizmin Türkiye gibi ülkelerdeki kültürel sonuçlarından biri olarak belirginleşiyor. Sürekli “Ben! Ben!” diyen, tüm yetkileri ‘şahsım’da toplama arzusuyla ülkeyi hiç acımadan düşman kutuplara bölen ‘başgan’ların çağındayız ne de olsa… Ama enseyi karartmamak için yeterince nedenimiz var: Bu ‘ben’ çağında kendilerini iktidarın torna tezgâhının dışında bir yerde inşa eden, tüm farklılıklarıyla ‘biz’ diyebilen, sloganlarını sürekli bu ‘biz’ üzerinden kurgulayan -’Aşağıya bakmayacağız!’- Boğaziçi öğrencileri ve bu neo-liberal kayyum düzeni karşısında onlara destek veren herkes... Karşımızda bireycilikten uzak bireylerin var ettiği harika bir bütün var. Boğaziçi Direnişi, eski haliyle de neo haliyle de bireyciliğin başarılı olamayacağını gösteriyor. TV programlarında ya da saray koridorlarında çok duyulacaktır tabii bu “Bennn!” sesleri, “Benimm rektörümün M’si!” nidaları; canımız da sıkılacaktır elbette. Ama madem ki “Aşağıya bakmayacağız!” diyor bu müthiş genç bireyler, öyleyse enseyi karartmayacağız, aşağıya bakmayacağız. Edebiyat Nöbeti’ne ödül
Kadir İNCESU Payda Yayınları’nın bu yıl ilkini verdiği Nedret Gürcan Edebiyat Ödülü sahibini buldu.  Çeşitli dönemlerde dergi dünyası içinde yer alan Ahmet Özer, Ali Mustafa, Hasibe Ayten, Özgen Seçkin ve Mesut Özcan’dan oluşan seçici kurul, ödül için Türkiye’de ilk kez üç büyük kentin dışında yayımlanan bir dergiyi uygun gördü. Seçici kurul, ödülün Bafra’da yayımlanan Edebiyat Nöbeti dergisine verilmesini kararlaştırdı.  1954-1957 arasında Dinar’da, Şairler Yaprağı adlı dergiyi 36 sayı yayımlayan şair yazar Nedret Gürcan adına verilen Nedret Gürcan Edebiyat Ödülü’nde İstanbul, Ankara ve İzmir’de yayımlanan dergiler ödül dışı tutuldu.  Seçici kurul üyelerinin benzer gerekçelerle oybirliğiyle ödül verilmesini istediği Edebiyat Nöbeti’yle ilgili olarak Ahmet Özer, ödülün Payda Yayınları ve Nedret Gürcan’ın ailesinin desteğiyle bu yıl ilk kez düzenlendiğini belirterek ödül gerekçesini şöyle açıkladı: “Edebiyat Nöbeti’nin değerlerimize saygıyı elden bırakmadan edebiyatın gündemini önde tutarak farklı kesimlerden özgün ürünlere yer verip belirgin bir edebiyat beğenisi oluşturarak geniş kitlelere seslenen bir dergi olması…”  Temmuz 2015’ten beri Samsun Bafra’dan yayımlanan Edebiyat Nöbeti’nin sahibi ve sorumlu yazı işleri müdürü Celal Karaca, “Nedret Gürcan Edebiyat Ödülü”nün ilklerin ödülü olduğunu, ‘edebiyatın laboratuvarı’ olan edebiyat dergilerine ilk kez ‘edebiyat ödülü’ verildiğini, Dinar’da 50’li yılların güç koşullarında ilk edebiyat dergisi çıkaran Nedret Gürcan adına düzenlenen ödül için Bafra’nın ilk edebiyat dergisinin seçildiğini belirtti.  Karaca, “Öncelikle dergi emekçisi arkadaşlarıma ulaştım. Mutluluğumu onlarla taçlandırmak istedim. Aynı sevinci oğlumun doğumunda da yaşamıştım.  Yaşamımda bu kadar sevindiğimi anımsamıyorum. Ödülün ‘taşra’ olarak tanımlanan Anadolu’da yayımlanan bir dergiye verilmesi çok önemli” dedi.  Karaca, “Edebiyat Nöbeti’ni yayımını sürdüren 37 edebiyat dergisinin yönetimine gönderiyor, onlardan da dergi bekliyoruz. Edebiyat Nöbeti sadece ‘edebiyat nöbeti’ tutmakla kalmıyor, Türkiye’de yayımlanan edebiyat dergileri arasında bir ‘iletişim köprüsü’ de kurmayı amaçlıyor” şeklinde konuştu. Yeryüzü aşkın yüzü oluncaya dek…
Birkaç haftadır sinemanın gerçek ile ‘dansı’ üzerinde durmam boşuna değil. Gezi’de olduğu gibi, Boğaziçi Üniversitesi öğrencilerinin AKP’li rektörü protesto eylemlerine anında tanıklık edebildiysek, bunu amatör filmciliğin özgür ruhuna ve görsel-işitsel teknolojideki gelişmelere borçluyuz. Artık hepimiz birer belgeselciyiz. ‘Akıllı’ telefonlarımızla yaşadığımız olayları kayda alıyor, aynı anda dünyanın dört bir yanına yayabiliyoruz. Polisin şiddetini, direnişin gücünü yüreğimizde hissedebilmemizin nedeni, belgesel görüntülerin gücü olsa gerek.  Elbette, gerçeğin kurgulandığı filmlerin yalnızca belgeseller olmadığını vurgulamakta yarar var. Sinemamızda gerçeklerden yola çıkan, Lütfi Akad, Atıf Yılmaz, Metin Erksan, Ertem Göreç, Halit Refiğ, Feyzi Tuna, Duygu Sağıroğlu’nun filmlerinde ilk adımları atılan, Yılmaz Güney, Zeki Ökten, Şerif Gören, Memduh Ün, Süreyya Duru, Bilge Olgaç, Ali Özgentürk, Yavuz Özkan, Yusuf Kurçenli, Tunç Okan, Erden Kıral’ın yapıtlarında en somut örneklerini bulan toplumsal gerçekçi damar sonraki kuşaklarda da varlığını sürdürdü. Ülkemizin gerçeklerine değinmekten kaçınmayan sinemacılarımızdan Başar Sabuncu’nun “Zengin Mutfağı”, Zülfü Livaneli’nin “Sis”, Yeşim Ustaoğlu’nun “İz”, “Güneşe Yolculuk”, Orhan Eskiköy-Özgür Doğan’ın “İki Dil Bir Bavul”, Hüseyin Karabey’in “Gitmek: Benim Marlon ve Brandom”, “Sesime Gel”, Emin Alper’in “Tepenin Ardı”, “Abluka” filmleri toplumsal-siyasal sorunlarımızı beyazperdeye yansıttı. Her gün biraz daha yoksullaşan orta sınıfın sorunları, Vuslat Saraçoğlu’nun “Borç”, (ilk filmi “Babamın Kanatları”nda işçi sınıfının durumunu anlatan) Kıvanç Sezer’in “Küçük Şeyler” ve son Antalya Film Festivali’nde gösterilen Ferit Karol’un “Kumbara”, Fikret Reyhan’ın “Çatlak” filmlerinde ele alındı. Onur Saylak’ın “Daha”sından, Mehmet Bahadır Er- Marina Horbaç’in “Omar ve Biz”ine göçmenlerin sorunlarını yansıtan filmler yapıldı. Azra Deniz Okyay, “Hayaletler”de kentsel dönüşüme maruz kalan günümüz İstanbul’unun yarasına parmak bastı. Ama, çoğunluğun bu dönemi ‘kazasız belasız’ atlatmak için romantik güldürülere, sanatçının yaratma krizi gibi temalara yöneldiğini görüyoruz. Gerçekle kurulan bağlar, ‘ana akım’dan bağımsız yapımlara, dünya sinemasının tüm renklerinde güçlü biçimde varlığını sürdürürken, ülkemiz kurmaca film dünyasında giderek güç kaybediyor. Bu ortamda, belgesel sinemanın varlığı daha da önem kazanıyor.  ASKERİYEDEN SİVİLLEŞMEYE  Sinemamızın ilk yapıtlarının kısa belgesel yapımlar olduğu (ister Manaki kardeşlerin filmlerini kabul edin, ister Fuat Uzkınay’ın filmini), ilk yapımevlerinin de (Merkez Ordu Sinema Dairesi, Malul Gaziler Cemiyeti, Müdafa-i Milliye Cemiyeti) ya doğrudan ya da dolaylı olarak Türk ordusu kaynaklı olduğunu biliyoruz. Ülkemizde çekilen ilk önemli belgesel, Atatürk’ün çağrısı üzerine Sovyet yönetmenler Sergey Yutkeviç ve Lev Oscaroviç’in çektikleri “Türkiye’nin Kalbi Ankara”dır. Belgesel sinemanın emekleme çağından çıkması için, 1956 yılında İstanbul Üniversitesi Film Merkezi’nin kuruluşunu beklemek gerekti.  Sabahattin Eyüboğlu ve Mazhar Şevket İpşiroğlu’nun yönettiği “Hitit Güneşi”nin Berlin Festivali’nde Gümüş Ayı’yı kazanmasının ardından bu alandaki çalışmalar yoğunlaştı. Başbakanlık Basın Yayın Genel Müdürlüğü, Milli Eğitim Bakanlığı Film, Radyo, Televizyonla Eğitim Merkezi ve TRT’nin ‘resmi görüş’ün sınırlarını ihlal etmeden yaptıkları belgesellerin yanı sıra bağımsız çalışmaların sayısı da hızla arttı. Lütfi Akad, “Tanrının Bağışı Orman” ile belgesele verdiği değeri vurguladı. Süha Arın’ın “Safranbolu’da Zaman”, “Kula’da Üç Gün”, “Tahtacı Fatma”, Güner Sarıoğlu’nun “Ladik’76”, Ertuğrul Karslıoğlu’nun “Keçenin Teri” belgeselleri dünya festivallerinde ödüller kazandı.  Belgesel sinemamızın önemli yapıtlarına imza atan Savaş Güvezne, Hasan Özgen, Enis Rıza Sakızlı, TRT’de çalıştığı uzun yıllar boyunca sayısız belgesele imza atan Kerime Senyücel, Türkiye’nin yakın tarihine ilişkin haber programlarıyla Mehmet Ali Birand ve Can Dündar, dünya kültürlerini ayağımıza getiren Coşkun Aral, “Son Sesler”le kaybolan bir kültüre tanıklık eden İsmet Arasan, ülkemizdeki insan hakları ihlallerine ışık tutan “Baran” ve “Sessiz Ölüm” filmleriyle Hüseyin Karabey, ”Saroyan Ülkesi” ile Lusin Dink, “Simavnalı Bedreddin” ile Nurdan Arca, “Sabah Yıldızı Sabahattin Ali” ile Metin Avdaç, “Mimaroğlu” ile Serdar Kökçeoğlu, “Oyun”, “Kraliçe Lear” filmleriyle belgeselle kurmaca arasındaki duvarları yıkan Pelin Esmer, son yılların en başarılı belgesellerinden “Aether”le Ruşen Tekeş ve “Tanrı Göçmen Çocukları Sever mi Anne?” ile Rena Lusin Bitmez bu verimli alanda ürün veren isimlerden yalnızca birkaçı… Bu ve benzeri yaratıcı belgesellerin en önemli işlevi, tarihe tanıklık ve kültürel sürekliliğe katkı olarak özetlenebilir.  GEZİ’DEN GÜNÜMÜZE  Yazıma, Boğaziçi Üniversitesi öğrencilerinin ve onlara destek verenlerin eylemlerine değinerek başlamıştım. Hiç kuşkum yok, bu direniş sırasında çekilen görüntüler pek çok belgesele malzeme oluşturacak. Tıpkı, Gezi Direnişi’nde olduğu gibi… ‘Altyazı Dergisi’nin Gezi’nin 7. Yıldönümü nedeniyle yayınladığı Fasikül’de 30 filmden söz ediliyor. Aralarında, Enis Rıza’nın “Gezi Tarih Olur mu?”, Timurtaş Onan’ın “Gezi’yi Hatırlamak”, Can Dündar’ın “Gözdağı”, Gürkan Hacır’ın ”Haziran Yangını” ve elbette Reyan Tuvi’nin “Yeryüzü Aşkın Yüzü Oluncaya Dek” filmlerinin olduğu…  Ülkemizde belgesele konu olabilecek/olması gereken o kadar fazla konu var ki… Siyaset-mafya ilişkisi, yağmalanan topraklarımız, yok edilen ormanlarımız, nehirlerimiz, hayvancılığımız, fabrikalarımız, tarihsel ve doğal sit alanlarımız, kimliklerini yitiren, tek tip beton yığınlarına dönüşen kentlerimiz gibi… Batı ülkelerinde var olan desteklerle kıyaslanamayacak kadar sınırlı olanaklarla çalışmak zorunda kalan belgeselcilerimiz, bu konulara ilişkin filmler yapmaktan geri durmuyorlar. Son İstanbul Film Festivali’nin Belgesel bölümünde izlediğim Zeynep Dadak’ın “Ah Gözel İstanbul”, Yasin Semiz’in “Asfaltın Altında Dereler Var!”, Sedat Benek’in “Göbeklitepe Sakinleri” en yeni örnekler arasında…  Kurmaca filmler yapan yönetmenlerimiz, bu ve benzeri temalara -örneğin Amerikan ve Avrupa filmlerinde pek çok örneğini gördüğümüz, siyasal sistemdeki çürümeye, yozlaşmaya- maddi olanaksızlık ve siyasal sansür nedeniyle değinemediklerine göre, iş belgeselcilere düşüyor. Elbette, kaba propagandadan uzak durmaları, yaratıcı belgeselin temel nitelikleri olan ‘özgürlük ve özgünlük’e uymaları koşuluyla…  Son olarak değinmek istediğim bir başlık da, belgesel sinemanın finans kaynakları… Kültür Bakanlığı ve TRT dışında da yapım desteği verecek kurumlara ihtiyaç var. Şu günlerde çekimleri süren “Genco” belgeselinin finansmanının ENKA Holding tarafından üstlenilmesi son derece sevindirici. Diğer holdinglerin, bankaların da bu alana girmeleri beklenir (İş Bankası’nın ve Denizbank’ın bazı belgeseller yaptırdığını biliyorum). Elbette, bu kuruluşların siyasi iktidarın hoşlanmayacağı konulara eğilmeleri beklenemez. Öyle ise, yerel yönetimlere bu alanda önemli bir görev düşüyor. Kentlerinin kültürel değerlerini ve sanatçılarını tanıtacak filmlere imza atabilirler/atmalılar... İlerki haftalarda, dünya sinemasından örneklerle bu konuya devam ederiz. Böyle parti olmaz
Foo FIghters her yaptığı albümüyle beni ve içimdeki rock ateşini körüklemiş bir grup. 2012’deki İngiltere, Reading Festivali’nde izledim grubu. ‘Wasting Light’ gibi inanılmaz bir başarı kazanmış albümlerinin turnesinin son konseriydi. Hayatımda izlediğim en iyi rock şovu olmuştu. Grup, Wasting Light sonrasında kendi çapında denemeler yapmaya başladı. Wasting Light grubun Pro Tools gibi müzik programlarını bırakıp her şeyiyle analog kayda yöneldiği bir albümdü. Bu albümün kaydını Back & Forth adlı bir belgeselle taçlandırdılar. Mükemmel bir albümü, şahane bir filmle sunmuş oldular. Kayıt anlarını izlemek büyük keyif vermişti. Hâlâ izlediğim en iyi müzik belgeselleri içinde zirveye oynar. Arada bir “Keşke Wasting Light son albümleri olsaydı” gibi çok iddialı ve biraz haksız söylemlerim olur grupla ilgili. Bunun sebebini açıklamak isterim. Bu iddia haksız bir iddia çünkü grup sonrasında iyi işler yaptı fakat Dave Grohl’un bu filmle birlikte kafasında bir şalterin attığını düşünüyorum. Grohl bu albümden sonra proje adamlığına evrilmeye başladı. Her albümün belgeselini çekmeye soyundu, her hareketini filme almaya başladı. Ekseni kaydı. Elbette her müzik dehası yüksek müzisyen gibi kapasitesini zorlamaya başladı. Çok normal ve çok yerinde bir ilerleme. Sanatçılığın bunu gerektirdiğinin farkındayım fakat Dave Grohl, ona atfetmekten hiç çekinmediğimiz “Rock’ın deha çocuğu /Rock’ın geleceği” tanımlarına çok kaptırdı kendini. Tabii ki bu “deha” ve “gelecek” yakıştırmalarını ana akım rock üzerinden söylüyorum. Yeraltı camiasında adını daha duymadığımız ve belki de hiç duymayacağımız dehalar mutlaka vardır.  Her sanatçının olgunlaştığı, deneysel alanlara yöneldiği birtakım evreleri vardır. Dave Grohl artık bambaşka bir evrede. “Ne yapsam gider” diye mi düşünüyor bilemiyorum ama son albümleri Medicine At Midnight bana o havayı verdi. Albümün tüm tanıtımlarında parti rock’a duyduğu özlemden bahsettiyse de ben albümü dinlediğim de ortada anlamsız sözler ve bin yıldır tekrar edilen partileme konseptinin kötü bir yorumunu dinlemiş gibi oldum. Öncelikle sözler gerçekten üzücü derecede basit. Grubun sadece Dave Grohl ana kadrosuyla kaydedilen yazılıp çalınan ilk albümündeki sözler nerede bu nerede, bu albümün ikinci şarkısı “Shame, Shame” nerede. Şarkı da sadece oh oh ve shame diyor. Saydım: Grohl bu şarkıda 60 kez “Shame” (Utanç, Utanç) ve 51 kez “Oh” diyor. Albümde ilginç başlayan tek şarkı “Shame, Shame”. umut vadeden, başarılı ve hatta heyecanlanarak ayağa kalktığım introsu yerini utanca bıraktı. Bu kadar güzel başlayan bir şarkının buna dönüşmesi üzücü. Albümde en güzel introlardan biri ‘Lowrider’ klasik hit’iyle tanıdığımız 1976’da California’da kurulan ‘War’ adlı klas grubun funky sounduna benzeyen “Cloudsport”a ait. Şarkıda davul harici kullanılan perküsif enstrümanlar bu iddiamı destekliyor. Albümdeki tek eğlenceli şarkı bu. Dave Grohl gerçekten söylediği gibi bağırarak eşlik edilen şarkılar ve sözler yazmak istemiş. Ama rock, bu kadar içi boş sözleri hak edecek de bir şey yapmadı. Motörhead solisti ve rock’ın büyükbabası sayılan Lemmy’ye ithaf edildiği iddia edilen No Son Of Mine bıraktım Lemmy’ye ithaf edilmesinden eğlenceli bile değil. Medicine At Midnight albümün tek elle tutulabilecek şarkısı. Onun da şahane gitar solosu yine grubun Sonic Highways albümünde kaydettiği ‘Outside’ın gitar solosunun atmosfer olarak aynısı. O soloyu da zaten The Eagles gitaristi Joe Walsh çalıyordu. Foo Fighters davulcusu Taylor Hawkins bu solonun duyduğu en iyi şey olduğunu Sonic Highways belgeselinde söylüyordu. “Waiting On A War”un sonundaki manasız kreşendo’nun neden var olduğunu birkaç kez dinledim ve bir türlü anlamadım zira şarkıya bir hayrı olmadığı gibi dinleyeni de yükseltmiyor. O bölümü her dinlediğimde şarkının sesini kıstım, böyle parti olmaz. Son şarkı “Love Dies Young” çok sıradan bir ana akım pop-rock grubunun elinden çıkmış gibi. Gerçekten bu albüm benim rock’a olan inancımı bir kez daha sorgulattı. Son olarak Foo Fighters’ın hem bende hem dinleyicisinde kredisi çok yüksek. Grohl’un sürekli yeni projeler denemesi, film ve belgeseller çekmesi bence odağını kaybetmesine sebep oldu. Fakat bunları bile isteyerek yaptıysa sesimiz çıkmaz. Çünkü Dave Grohl sadece kendisi olduğu için dinlemeye başladık ve o yüzden devam ediyoruz. Tek sorun bu albümün Foo Fighters’ın en vasat albümü olması. Bu albüm bir parti rock klasiği değil olsa olsa sabaha karşı, bitmek üzere olan bir partinin tuvalet kuyruğundaki son demleri olabilir. Sabaha karşı bir partiden çıkmış eve gitmek için taksi bekleyen halim bile bu albümden daha rock & roll. Melodilerle zamana yolculuk
Işıl ÇALIŞKAN Müzisyen Melisa Yıldırım, kabak kemane ile İstanbul Teknik Üniversitesi Devlet Konservatuarı Lisesi’nde tanışır. İlk zamanlarda ilgisini çekmese de aralarında oluşan bağ zamanla tutkuya dönüşür. Yıldırım, bu serüveni “Ruha dokunan bir tarafı vardı ve hâlâ keşfedilmemiş tarafları… Ben de bu seslerin peşine düştüm” diye ifade ediyor. Yaşamını 3 yıldır Londra’da sürdüren Yıldırım, enstrümanını farklı kültürlerle buluştururken kariyerinde de emin adımlar atıyor. Şimdi perdesiz gitar ustası İsrailli sanatçı Gilad Weiss işbirliğinde çıkardıkları “Talûş” isimli albümle müzikseverlerle buluştu. 8 parçanın yer aldığı albümün tamamı enstrümantal parçalardan oluşuyor. Yıldırım ile albümünü ve müzik serüvenini konuştuk. Kabak kemane ile serüveniniz nasıl başladı? Size hangi yönleriyle cazip geldi bu enstrüman? Kemane ile İstanbul Teknik Üniversitesi Türk Müziği Devlet Konservatuarı Lisesi’nde tanıştım. Okula girdiğim zaman tercih ettiğim bir çalgı değildi, hakkında pek fazla bilgim bile yoktu. Zamanla öğretmenim sayesinde kemaneyi çok sevdim ve bağımlısı oldum. Asla elimden bırakmak istemedim. Ruha dokunan bir tarafı vardı ve hâlâ keşfedilmemiş tarafları… Ben de bu seslerin peşine düştüm. Farklı eğitimcilerle tanıştım, farklı müzik formları ve teknikler ile bu çok da tanınmayan enstrümanı geliştirmeye karar verdim. Aslında bu tam bir karar vermek gibi de değildi, sadece bu eşsiz tınılar ve bilinmezlik kendi kendine beni bu yola itti. Uzun zamandır kemanenin beş telli halini çalıyorum, gövdesi geleneksel hali gibi su kabağından üretildi ama daha farklı bir tınısı var.  LONDRA, MÜZİĞİM VE KEMANEM İÇİN MEÇHULDÜ Bir süredir Londra’da yaşıyorsunuz. Orada kabak kemaneye ilgi nasıl? Evet, yaklaşık 3 yıldır Londra’da yaşıyorum. Bu yolculuk başta çok meçhuldü, özellikle müziğim ve enstrümanım için. Burada farklılıklara ve yeniliklere önem veriliyor. Girdiğim her sanat ortamında enstrümanımlaydım. Bu yeni gibi görünen ama aslında çok eski bir geçmişe sahip olan kemaneye olan ilgi beni şaşırttı. Açıkçası bu kadarını ben bile beklemiyordum. Kısa zamanda çok başarılı festival ve projelerde yer aldım. İngiltere genelinde solo turneler yaptım ve bazı okullarda enstrümanımı tanıttım. Her müzik türünden çok geniş bir çevrem oldu. Albüme “Talûş” demenizin sebebi bu şarkıların zamansızlığı mı? Bu albümdeki melodilerle dinleyiciler istediği zamana ve yere gidebilirler, enstrümantal müziğin en güzel tarafı bu. Üretirken herhangi yere ve zamana ait hissedemedik. Sadece yapmak istediğimiz şeyi yaptık ve akıcı bir şekilde ilerledi. İbranice bir kelime bu, anlamı ‘zamansız’, Gilad’ın önerisiydi. Kelimeyi açıkladığında bende farklı bir ifade uyandırdı. Zaman ise ayrıca göreceli bir kavram.  KELİMELER BAZEN SINIR KOYUCU OLABİLİR Albümdeki tüm parçalar enstrümantal. Bununla dinleyiciye bir özgürlük sunmayı amaçladığınız çıkarımında bulunabilir miyiz? Bazen sözlü eserlerin müziğin kendi dilinin konuşmasını engellediğini düşünüyorum. Kelimeler sınır koyucu olabilir, enstrümantal müzik ise her dinleyicinin ruhunda yeni bir yolculuğa çıkar. Doğanın temeli titreşimlerden oluşur, sonsuz titreşimler. Ve bu titreşimlerin oluşturduğu yansımalar... Müzik de titreşimlerden oluşur, insan algısında, duygusunda ve zihninde farklı yansımalar bırakabilir. Dinleyici kendisini anılarında veya şimdiki anda bulabilir. Bunlar benim enstrümantal müzik üzerine kişisel fikirlerim, çoğunlukla enstrümantal müzik üreteceğimi düşünüyorum. Arkadaşım Gilad’da bu şekilde düşündüğü için Talûş albümünü enstrümantal yapmayı tercih ettik. O, türkü dinlemeye başladığı ilk zamanlar kelimeleri anlayamamış fakat bundan yine de büyük keyif aldığını söylemişti. Çünkü kelimeleri başka bir müzik gibi duymuş. Önümüzdeki projelerinizden bahseder misiniz? Solo doğaçlama projesi üzerinde düşünüyorum bir süredir. Sezgisel ifadelerle doğaçlama yapmayı tercih ediyorum. Bu aklınıza o anda uydurulan bir müzik olarak gelmesin. Doğaçlamayı çoğu insan böyle düşünebilir, ama kesinlikle ince detayları ve nüansları olan bir müzik formu. Hazırlıklarına fikirsel olarak başladım, umuyorum ki bu baharda kayıt süreci başlayacak. Şu an da odaklandığım başka bir proje henüz yok. ZARİF VE ASİL BİR UYUM Perdesiz gitar ile kabak kemanenin birlikteliğini nasıl anlatırsınız? Bu iki enstrüman için yeni bir çalım tarzı hayal etmeye çalıştık. İkisi de perdesiz ve ikisinin keşfedilmeyi bekleyen tarafları var. Aralarında zarif ve asil bir uyum olduğunu düşünüyorum. Bunu keşfettiğimiz için memnunum. Altın Küre bir TV şovudur
“Oscar’dan sonra en prestijli ödül töreni”, “Oscar’ın habercisi” gibi tanımlamalarla aşina olduğumuz meşhur Altın Küre Ödülleri (Golden Globe Awards) adayları bu hafta açıklandı ve her sene olduğu gibi bu sene de adaylıklar üzerinden beyin jimnastikleri, eleştiriler, yorumlar kültür sanat dünyasında oldukça yer etmeye başladı. Bunlara hiç gerek yok çünkü Altın Küre sanatsal bir organizasyon değil, o milyon dolarlık TV şovu. Ayrıca, Amerika’nın prestijli ödülü diye lanse edilen Altın Küre’nin vereceği ödüllere karar verenlerin yer aldığı Hollywood Yabancı Basın Birliği (Hollywood Foreign Press Association-HFPA) ise her daim gizemli. Ödüllerin kimlere gideceğine karar veren, 90 üyeden oluşan uluslararası ve tartışmalı bu grubun elindeki güç ise oldukça büyük. Neden mi? Çünkü verdikleri kararlarla o senenin tüm ödül sezonunu derinden etkilemekte ve hatta yön vermektedirler de ondan. HOLLYWOOD YABANCI BASIN BİRLİĞİ Altın Küre Ödülleri töreninde kazananlar teker teker sahneye çıkar ve istisnasız her biri elinde tuttukları, mermer üstü pirinç, altın karışımı parlak heykelciklerle, Hollywood Yabancı Basın Birliği’ne teşekkür eder. 1940’larda Pearl Harbor Amerika’yı 2’nci Dünya Savaşı’na sürüklerken, HFPA 1943’te İngiliz gazetesi Daily Mail’de çalışan bir muhabir liderliğinde “Din ve Irk Ayrımı Olmadan Birlik” mottosuyla kurulmuş. Üyelikler arttıkça şahıs evlerinde yapılan toplantılar, Hollywood Roosevelt Oteli gibi önemli bir mekânda yapılmaya başlanmış. Biliyorsunuz 1927’de açılmış olan, içinde Douglas Fairbanks gibi isimlerin bulunduğu bir grup tarafından finanse edilen, ismini başkan Theodore Roosevelt’ten alan ve Hollywood’un Altın Çağı dediğimiz dönemde o jenerasyonun en büyük starlarını ağırlayan bu otel Hollywood için sembolik tarihi bir miras. Bugün, Hollywood Yabancı Basın Derneği’nin üyeleri, toplam 250 milyonu aşan okuyucu kitlesine sahip ve yaklaşık 55 ülkeyi temsil etmekte. Yayınları arasında, İngiltere’deki Daily Telegraph’tan, Fransa’daki Le Figaro’ya, İtalya’daki L’Espresso’ya kadar önde gelen gazete ve dergiler bulunmakta. Amerika Sinema Filmleri Derneği tarafından akredite edilmiş olan tüm üyelere her sene, belirlenen kriterlere uyan ve 500 dolar başvuru ücreti ödeyen en fazla beş gazeteci daha eklenmekte. Altın Küre Ödülleri’nin ilk ve tek Türk jüri üyesi ise şimdilik Hürriyet, Skylife ve Business yazarı Barbaros Tapan. Üç dönem HFPA’nın başkanlığını yürüten Arjantinli gazeteci Lorenzo Soria 2020’de vefat edince yerine kuruluşun 35 yıllık üyesi olan HFPA başkan yardımcısı, Los Angeles Press Club Eski Başkanı İstanbul doğumlu Türk asıllı Amerikan vatandaşı Ali Sar geldi. Kendisinin Türkiye ile pek bir bağı yok o yüzden çok da kendimize mal etmemeliyiz. Golden Globe’un sitesinde yazılana göre Sar’ın HFPA Başkanı olarak görev süresi, Haziran 2021’e kadar Soria’nın kalan görev süresini kapsayacak şekilde. ALTIN KÜRE İLTİMASLARI HPFA üyeleri her yıl 400’den fazla oyuncu, yönetmen, yazar ve yapımcıyla röportaj ve film setlerinden haber yapmakta. Yapılan haberlerin ise daha çok film tanıtımı ve magazin ağırlıklı olduğunu da eklemem gerek çünkü üyeler temel olarak film endüstrisini Amerika dışındaki basın kuruluşları için takip eden gazetecilerden oluşmakta. Bu kazan kazan dünyasında HFPA’nın en çok suçlandığı husus olan, kazananların belirlenmesinde şöhret ve iltimasların rol oynadığı konusu hâlâ sıcaklığını korumakta. Örneğin 2014 yılında HFPA’nın dört dönem başkanlığını yapmış olan eski başkanı Philip Berk Signs And Wonders isimli anı kitabında, HFPA’nın Altın Küre adaylıklarını ve oylamaları dikte ettiğini yazmıştı. Biyografik gangster filmi Billy Bathgate (1991) filminden Nicole Kidman’ın aday gösterilip Dustin Hoffman’ın aday gösterilmemesinin sebebini, Kidman’ın röportaj verirken Hoffman’ın vermemiş olmasına bağlayanları da eklemek gerek. TV ŞOVU DEMEMİN SEBEBİ 1993’ten beri bu şovu düzenleyen yapım şirketi Dick Clark Productions, yayınlayan ise NBC. Geçtiğimiz yıl Hollywood Yabancı Basın ve Dick Clark Productions aralarında anlaşarak yayın hakkının 8 sene daha NBC’de kalması üzerine anlaşma sağladı. Ama fiyat oldukça yükseldi. Sonuçta, ABC kanalı Akademi Ödülleri yayını için her yıl 75 milyon dolar öderken NBC’nin ödediği 21 milyon dolar az geldi ve birazcık artışa gidildi. Ve NBC yayın hakkı için her sene 60 milyon dolar ödemeyi kabul etti. E haliyle, AT&T’den sonra ikinci sırada yer alan, dünyanın en büyük telekomünikasyon şirketi Comcast’in şubesi olan NBC’nin satın aldığı bu ödül töreni özellikle de son on yılda büyük bir televizyon şov dünyası fantezisine dönüşmüş durumda. Ve bu fantezi dünyasında, senenin en iyi filmleri, dizileri, oyuncuları, küçük bir grup tarafından bağımsız bir şekilde belirlenecek, öyle mi? 28 Şubat’ta star hayranı 90 üyenin belirleyeceği kazananlara ve bu sonuçların 8,469 Akademi üyesini nasıl yönlendireceğine de bakarız. Bence herkes her şeyin farkında. Mesela geçen sene Ricky Gervais’in bu ödül töreninde yaptığı ağır konuşma hepimizin hafızasında taze. Bu dehşetengiz konuşmanın yapılabilmesi her zamanki Hollywood taktiği, çuvaldızı kendi platformunda kendine batır ki şovu eş zamanlı olarak devam ettirebilir. Oyuncu Christopher Plummer, 91 yaşında yaşamını yitirdi
Neşeli Günler filmindeki Albay Von Trapp rolüyle hafızalara kazınmış ünlü Kanadalı aktör Christopher Plummer, 91 yaşında hayatını kaybetti. BBC Türkçe'nin aktardığı habere göre, 2012 yılında Beginners filminde oynadığı rolle En İyi Yardımcı Erkek Oyuncu Oscar'ına layık görülen Plummer, 2010 yılında The Last Station ve 2018'de All the Money in the World filmleriyle Oscar'a aday gösterilmişti. Plummer, 82 yaşında aldığı Oscar'la ödülü alan en yaşlı kişi olarak tarihe geçmişti. Sinema Sanatları ve Bilimleri Akademisi yayımladığı taziye mesajında, Plummer için "izleyicileri nesiller boyunca büyüleyen aktör" olarak bahsetti ve "Her zaman özlenilecek" dedi. Bafta ise yayımladığı mesajında, 1950'lerden bu yana sergilediği işlerden övgüyle bahsetti.  Plummer, ABD'nin Connecticut eyaletindeki evinde vefat etti. Yaşamını yitirdiği esnada eşi Elaine Taylor da yanındaydı. 46 yıllık menajeri ve arkadaşı Lou Pitt, Plummer'ın ölümünün ardından, "İşine duyduğu saygı ve derin bağlılıkla olağanüstü bir adamdı" sözlerini kullandı. Plummer'ın Kanada için ulusal bir hazine olduğunu dile getiren Pitt, "Sanatı ve insanlığı ile kalplerimize dokunmayı başardı. Onun efsanevi yaşamı nesiller boyu sürecek. Sonsuza kadar bizimle olacak" diye konuştu. 2016 yapımı The Exception filmindeki rol arkadaşı aktör Eddie Marsan, Plummer'ın ölümü sonrasında yaptığı açıklamada, "Artık kanıtlayacağı hiçbir şey yoktu. Bu yüzden tamamen özgür, nazik, komik, yaramaz ve izlemesi güzeldi. Huzur içinde uyusun..." dedi. CRİSTOPHER PLUMMER HAKKINDA  Broadway'de ve Royal Shakespeare Company'de canlandırdığı roller ile TV ve sinemadaki yer aldığı yüzlerce proje ile ihtişamlı bir kariyere sahip olan Plummer, Julie Andrews ile birlikte rol aldığı Neşeli Günler müzikal filmiyle büyük bir şöhrete sahip olmuştu. 1929 yılında Toronto'da dünyaya gelen Plummer'ın çocuk yaşlarından itibaren sanata teşvik edildi. Büyük dedesi eski Kanada Başbakanı Sir John Abbott olan Plummer'ın çocukluğu Montreal'de geçti. Oyunculuk kariyeri öncesinde piyano eğitimi alan Plummer, profesyonel olarak piyano çalmayı "çok yalnız ve çok zor bir iş" olarak değerlendirdi. Plummer 1954 yılında ilk kez New York'ta aktrist Mary Astor ile sahneye çıktı. 1958 yılında ise ilk sinema filmi Stage Struck'ta yer aldı. 1974 yılında Cyrano de Bergerac rolü ile Tony ödülüne layık görüldü. Aktrist Tammy Grimes de dahil olmak üzere toplam üç evlilik yapan Plummer, 1970'ten bu yana İngiliz dansçı ve oyuncu Elaine Taylor ile evliydi. George R.R. Martin: "İnternetteki pislikler yüzünden açıklamayacağım"
Pandemi döneminde Kış Rüzgarları (The Winds of Winter) adlı yeni kitabı üzerinde çalışmalarını yoğunlaştıran Game of Thrones (GOT) evreninin yaratıcısı George R.R. Martin, 2020'de kitabın yüzlerce sayfasını kaleme aldığını açıkladı. NTV'nin aktardığına göre 2 Şubat'ta bloğunda bir açıklama yapan Martin, "Kitaba başladığımdan beri geçirdiğim en iyi sene. Neden mi? Bilmiyorum. Belki tecritten. Ya da sadece şanslıydım" dedi. “BENİ ÇARMIHA GERMEYİ DÖRT GÖZLE BEKLİYOR” Martin, bu sözlerin ardından kitabın tatmin edici bir sona ulaşması için yüzlerce sayfa daha yazması gerektiğini belirtti ve şöyle devam etti: “Umarım 2021 bunun içindir. Ne zaman bitireceğim konusunda hiçbir tahminde bulunmayacağım. Bunu her yaptığımda internetteki pislikler tahmini bir söz olarak kabul ediyor ve tarihi geçirdiğimde beni çarmıha germeyi dört gözle bekliyor. Söyleyeceğim tek şey umutlu olduğum.” Evrenin birçok hayranı, Kış Rüzgarları'yla serinin 7. kitabı A Dream of Spring'in (Bir Bahar Hayali), Game of Thrones dizisinin tartışmalara yol açan sonunu telafi etmesini umuyor. Bavul Dergi’den arşivlik Ahmed Arif sayısı
■ Kültür Sanat Servisi Aylık kültür ve edebiyat dergisi Bavul, 65’inci sayısında şair Ahmed Arif dosyasıyla okurla buluştu.  Bavul Dergi’nin Şubat 2021 sayısında Türk Edebiyatı’nın en önemli şairlerinden Ahmed Arif’in yaşamına ve şiirine dair geniş bir portre çiziliyor. Dosyada Zeynep Oral, Ahmed Arif’i yazdı. Ataol Behramoğlu ve Selim Temo da yazılarında usta şairin şiirinin inceliklerini ve Türk Edebiyatı’ndaki özgün konumunu değerlendirdi. Ahmed Arif’in Leyla Erbil’e yazdığı mektupların tanığı olan Ruken Kızıler ise yazısında mektupların ortaya çıkış ve yayımlanış sürecini ve bu süreçte usta şairin Leyla Erbil ile arasında geçenleri anlattı. Bavul Dergi, dosyada ayrıca Arif’i yakın dostlarından yazar Adnan Binyazar’ın kaleminden onu tanıma fırsatı sunuyor. Taşra hikâyeleri de var hayali karakterler de  Ayşen Şahin, Evrim Kuran, Zehra Çelenk ve Burcu Bakdur Şubat sayısına hikâyeleriyle eşlik ederken Güvenç Dağüstün, hayali karakter Suphi Deniz’in başından geçenleri anlatmayı sürdürüyor. Kınalı Hint ile bir taşra hikâyesini yazan Erdal Güney’e çizimleriyle Fahrettin Engin Erdoğan eşlik ediyor. Baba Zula’nın kurucularından Murat Ertel, Bavul için Moğollar’ın “Anatolian Sun” albümlerini hem yazıp hem çizerken, Kaan Sezyum da Cennetten Çiçek ile Jaws filmlerinden yola çıkarak bazı ezberleri sorguluyor. Derginin Şubat sayısında ayrıca Emre Kongar, Nejat İşler, Halil İbrahim Sağlam, Arzu Erkan Yüce gibi isimlerin imzası var.  Kapaktaki Ahmed Arif çiziminde Ethem Onur Bilgiç imzası bulunuyor. Bavul Dergi’nin Sabahattin Ali posteri hediyeli Şubat sayısına gazete ve dergi bayilerinden ve bavuldukkan.com adreslerinden ulaşılabilir. Boğaziçi Üniversitesi
Ankara’dan İstanbul’a taşındığımızda 14-15 yaşlarındaydım. İstanbul’daki ilk günlerimizde babam bizi Bakırköy Sahili’nde bulunan Buhara Lokantası’na akşam yemeğine götürmüştü. Ağabeyim ile birlikte yemekten bir fırsat bulup sahile, kayalıklara inip uzun uzun denize bakmıştık soğuk ve kasvetli bu İstanbul akşamında. Ağlamamak için gözlerimizi birbirimizden kaçırıyorduk. Ellerimiz ceplerimizde dalgaların kıyıya vuruşuna değil de sanki bizi sürüklediği bir yeni hayata bakıyorduk. Ankara demek mahalle demekti. Komşu demekti. İğde kokan sokaklar demekti. İlk aşk ve kaçınılmaz ilk ayrılık sonrasında çay bardağında içilen ilk beyaz Dikmen şarabı demekti. Ufak plastik toplarla kıran kırana geçen minyatür kale mahalle maçları demekti. 4’üncü cadde mi 8’inci cadde mi diye soran eski püskü çarpık tekerlekli Skoda’sıyla Ulus-Emek hattında direksiyon sallayan babacan dolmuş şoförü demekti. Burada daha ilk günden içimizin ısınmadığı kaba saba minibüsler ve de ikide bir boynuzları hattan çıkan elektrikli sevimsiz troleybüsler vardı. Büfelerde ise goralı yerine lahmacun ve sosisli… Her şey renkli gibiydi ama değildi, boyalıydı. Bu şehrin gecesi daha aydınlıktı gündüzden. Zira karanlık bütün pislikleri gizliyordu geçkin bir fahişe makyajı gibi… Gökhan’ın da ODTÜ’yü kazanıp Ankara’ya dönmesinden sonra kendimi tamamen müzik dinlemeye vermiştim. Ama öyle böyle değil. Saatlerce. Sonrasında amatör olarak gitar çalmaya başlayınca evimizin çok yakınında olan İncirli Caddesi’ndeki Yurdaer Doğulu Sanat Merkezi’ne kaydolmuştum. Orada da çok değerli iki müzisyenle tanışmıştım. Biri klasik gitar dünyasının çok yakından tanıdığı eğitmen ve gitarist Bülent Ergüder, diğeri ise kendi şarkılarını yazan Cengiz Sezmiş. Halen dostluğumuzun sürdüğü bu ikiliyle hemen bir grup kurup provalara başlayıp düğünlerde çalmaya başlamıştık bile. Ben de o zamanlar şarkı yazmaya başlamıştım. Sevgili Bülent Hoca olmasının da etkisiyle bizim düğünlerden ziyade kendi şarkılarımızdan oluşan bir repertuarla konser vermemiz gerektiğini söylediğinde biraz şüpheyle bakmıştık açıkçası. Bizi kim dinlerdi ki? Bülent birkaç ay sonra bizi birisiyle tanıştıracağını söyledi ve biz Bakırköy’den Hisarüstü’ne Boğaziçi Üniversitesi’ne gittik. Orada bizi kim karşıladı dersiniz. Günümüzün de önemli piyanist ve bestecilerinden Ayşe Tütüncü. O sıralar üniversitenin Müzik Kolu Başkanlığı’nı yürütüyormuş. Hani bazı şeyler yıllar geçse de hiç unutulmaz ya benim de Ayşe’yi ilk gördüğüm an böyle bir an. Okulun atletizm sahası gibi bir yerinde -sonradan Mozaik grubunda da beraber çalışacakları- yazar ve akademisyen Bülent Somay ile hararetli bir tartışmanın içerisindeler. Ayşe bir şeyler anlatıyor Bülent de kafası önde eli çenesinde sakalını kaşıyarak sallanarak dinliyor. Sonra bu durağan görüntü ikilinin kulvarlarda yürümesi ve tartışmanın hararetlenmesiyle yağmur ve hafif bir sis altında bir film karesine dönüşüyor. Sene sanıyorum 1982. Çoğu kişi bilmez. Aslında Grup Gündoğarken’in bu adı kullanmadan verdiği ilk konser bu. O zaman Gökhan’ın da katılmasıyla grubumuzun adı baş harflerimizden oluşan BCG idi. Amca İlhan Şeşen’in de Bursa’dan izleyici olarak gelip, sahneye çıkmasıyla üçümüz ilk kez -adımız farklı olsa da- beraber bir konser vermiş olmuştuk. Zamanın önemli dergilerinden SES’te de Nuray Fişekçi imzasıyla “İlk Deneme Dinmeyen Alkışlar” başlığıyla tam sayfa bir haber çıkınca biz de profesyonel müzik için umutlanmıştık. Bunun için çok önemserim Boğaziçi Üniversitesini. Tabii ki sadece bunun için değil. Yetiştirdiği ülkemizin yüz akı mezunlarıyla, şu anda da büyük bir dayanışmaya imza atan pırıl pırıl gençleriyle, üniversiteyi bu günlere taşıyan akademik kadrosuyla Boğaziçi Üniversitesi ODTÜ ile birlikte hepimizin gururudur. 2008-2012 yıllarında Boğaziçi Üniversitesi’nde rektörlük yapan Kadri Özçaldıran ve eşi ile yıllardır dostluğumuz sürüyor. Kendisini tanıdığım için o kadar şanslıyım ki. Hem bir bilim insanı hem de sanatsever ve inanılmaz nüktedan -özellikle esprili demedim- bir aydın kendisi. Evlerine gittiğim bir akşam yemeğinde masada Zülfü Livaneli, Maria Farantouri ve Yaşar Kemal vardı. Öyle yani… Polis, dövmek için değil düzen sağlamak için var
Sercan MERİÇ Türkçe rap’in usta ismi Fuat Ergin, önce Barış Terkoğlu ve Barış Pehlivan’ın kaleme aldığı Metastaz 2 Cendere için, kısa bir süre evvel de Boğaziçi Üniversitesi öğrencilerinin direnişine destek vermek için iki şarkı yayınladı. Toplumsal konularda sesini yükseltmekten geri durmayan usta rapçi ile son dönemdeki çalışmalarını konuştuk. ► Gündemde Boğaziçi Üniversitesi öğrencilerinin eylemi var. Siz de bir şarkı ile destek verdiniz. Nasıl değerlendiriyorsunuz bu hak arayışını? Nasıl bir araya geldiniz? Bir akşam evde otururken bir telefon geldi. Bir öğrenci “Abi başımıza gelenleri biliyorsun, sana nasıl ulaştığımı sorma, tepkimizi belli etmek için bir şarkı yapmak istiyoruz, bize destek olur musun?” diye sordu heyecanla. Olayları takip ediyordum zaten. Seve seve kabul ettim. Bana yazdıkları sözleri gönderdiler, onları revize ettim. Öğrenciler geldiler sonrasında stüdyoda buluştuk. 1 buçuk saat içinde şarkıyı kaydettik. Sosyal medyada onlar paylaştılar. Ertesi gün bize ulaşan arkadaş gözaltına alındı ve bırakıldı. Adalete hepimizin çok ihtiyacı var. Hukuka aykırı davranıldığı için buna karşı yasal olan gösteri hakkını kullandı gençler ve onlara copla, plastik mermiyle saldırdılar. Polis temelde toplum düzenini korumak ve huzuru sağlamak için vardır. Öğrencilerini linç edercesine dövmek için değil.  ► Boğaziçi Üniversitesi’ndeki gençlerin ve öğretim görevlilerinin direnişi Gezi Parkı’nı hatırlattı. Siz bir benzerlik kurdunuz mu? Baskı ve dayatmalar böyle patlamalara sebep oluyor. Elbette bu anlamda bir paralelitesi var. Özgürlük arayış şekli veya ruhu benzetilebilir.  MEDYANIN İÇTEN ÇÜRÜMÜŞLÜĞÜ KORKUNÇ  ► Hükümet yandaşı bir kanala karşı “Rap yapmak suç değil. Terörist diye iftira atıp insanları hedef göstermek suç” diye yorum yaptınız. Size yönelik bu karalama kampanyasına karşı yorumunuz nedir? Bir anlam veremiyorum. Ellerinde somut delil olsa bir dakika beklemezler. Salt iftira. Uydurma ve komplo teorileri ile harmanlanmış bir tür çırpınış. Medyayı ne şekilde kullandıklarını hepimiz görüyoruz. Korkacak ya da devlete ihanet edecek bir şekle asla gelmedim. Malul sayılmayan gaziler için yaptığım şarkıyı dinlemişler midir diye merak ediyorum. Ya da çocuk gelinler ve cinsel istismara karşı yaptığım projelerden bahsetmek isterim, beni bu şekilde itham eden kişilere. Almanya’dan 2004 yılında döndüm ülkeme, “Misyonum burada” diyerek. Türkiye daha iyi günleri görmeli ve buna katkı ve maksimum destek için buradaydım hep. Trollenmek çok acayip…. İnsanların fantezi dünyasındaki çirkin yalanların bir parçası olmak… Medyanın içten çürümüşlüğü korkunç boyutlarda uzun zamandır.  ► Habitat TV’de “Fuat Ergin ile Hep Hip Hop” başlıklı bir programınız yayınlandı. Programı izleyenlere ne vaat ediyorsunuz? Yol, su, elektrik, okul, hastane, köprü, iş, fabrika, vergi indirimi ve asgari ücret 12 bin TL olacak. Şaka dolu dünya… Hip hop’un 4 temel öğesinden bahsediyorum 4 ayrı bölümde. Röportaj yaptığımız konuklarla bir hızlandırılmış kurs gibi denebilir. 10 yıldır belgesel filmler üreten gazeteci eşim Müjde Yazıcı Ergin yönetmenliğini, Tolga Sert kamera ve görüntü yönetmenliğini yapıyor. Ben de hip hop kültürüne dair tecrübelerimi ve bildiğim şeyleri çalışmamızın içine harmanlıyorum. Bir çırpıda sıkılmadan izlediğin bir hip hop özeti. Bu kültürle tanışan insanların merakını körüklemek ve kişisel cabalarıyla daha derine bakabilmeleri için hazırladığımız bir belgesel serisi. *** Adaletin önemi hepimiz için büyük  ►Barış Terkoğlu ve Barış Pehlivan’ın son kitabı Metastaz 2 Cendere için bir şarkı hazırladınız. Burada mafyatik çürümeden, yurttaşların haklarını almadan bahsediyorsunuz. Nasıl bir araya geldiniz, şarkı nasıl hazırlandı? 2020 başında pandemi patlamadan önce Barış Pehlivan ile bir araya geldik. Buluşmamızdan kısa bir süre sonra yazarların her ikisi de maalesef tutuklandılar. Özgürlüklerine kavuştuklarında ise kitabı yayımlama süreci başladı onlar için ve eylül ayı gibi tekrar bir araya geldik. Toplantıda kitabın neyi hedeflediğini ve neden yazıldığını bana anahtar kelimelerle aktardılar, notlarımı aldım. Ardından stüdyoya girip parçayı bitirdim ve birkaç hafta sonra da klibini çektik. Adaletin önemi herkes için büyük. Çizgilerle insanın tarihi
Yeryüzündeki serüvenimiz tabula rasa’da başlamadı. Bizden önce de çizgiler vardı; kıvrılan maddenin çizgileri ve bu çizgilerin katlanmasıyla ortaya çıkmış organik çizgiler: tek hücrelilerin, bitkilerin ve hayvanların yüzeyde bıraktıkları izler. Biz çizgimizi hayvanlardan devraldık ve kendimize özgü çizgilerle zenginleştirdik yüzeyi. Kaygan bir yüzeyde inorganik ve organik çizgiler birbirleriyle kesiştikçe, yaşamın açık uçlu çizgisi yeni formlara evrildi durmadan. Yaşam formları, kendi üzerlerine kapanmış çizgiler değildir. Her yaşam formu yeryüzüne açıktır ve açıklığı sayesinde yeni formlara evrilir. 40 bin yıl önce derin mağaraların karanlık yüzeylerine hayvan figürleri çizmeye başladık; kendi üzerlerine kapanmış çizgiler. Yürümeye devam ettik, yürüdükçe yeryüzündeki göçebe izlerimiz yaşamın izlerine karışıyordu. Yeryüzünün çizgileriyle kesişen çizgimizin serüveni, kendi üzerine kapanmış figürleri yerin yüzeyine çizdiğimizde ve içlerine yerleştiğimizde son buldu. Ve tıpkı kayalara çizdiğimiz figürler gibi, içine yerleştiğimiz kapalı formlar da yaşam değildiler, yaşamın temsilleri. Çok geçmeden çizgilerin yerinde duvarlar yükseldi. O zamandan beri yaşamıyoruz; içeride temsiller üretiliyor ve üretilen temsilleri tüketiyoruz sadece. Yaşam, figürlere kapatılsa da için için kaynamaya devam ediyor. “Büyük Çin Seddi, barbarları dışarıda tutmak kadar Çinli vergi yükümlülerini içeride tutmak için inşa edilmişti. Zaman içinde aldığı formlar ne denli çeşitli olursa olsun, görünüşe göre esaret, antik devletlerin hayatta kalma koşullarından biri olmuştu. Kölecilik kurumunu ilk devletler icat etmemişti, ancak onu sistemleştirmiş ve bir devlet projesi olarak düzenlemişlerdir (J.C. Scott,Tahıla Karşı, KÜY). Yoksa bizler devletin kapatmaları mıyız? Proje köleler; vergi yükümlüleri; işlenmiş ve işlenebilecek tüm suçların hükümlüleri; borçlandırıldıkça prangaları giderek ağırlaşan köleler. Resmi tarih, çizginin kendi üzerine kapanmasının tarihidir; duvarlarla, dikenli tellerle, mayınlarla çevrili hücrelerin tarihi. Ve Pandora’nın kutusunu da bu tarih icat etmiştir. “Hesiodos’un Pandora’sı bir kutunun içinde kapalı olan bütün kötülükleri yeryüzüne yaymakla suçlanır. Peki ya bu kutu kadının ve toprağın döl yatağından başka nedir ki?” (Raoul Vaneigem). Kapatılan ve durmadan ırzına geçilen yaşamdır. Yaşamdan korktukları kadar hiçbir şeyden korkmadı despotlar. Açık uçlu çizginin kapatılmasıyla ortaya çıkan figürü de devlet icat etmemiştir. Onu sistemleştirmiş ve bir devlet projesi olarak, kapatma mekânları halinde düzenlemiştir. Lyotard çizginin kapatılmasıyla sadece harflerin değil, sembolün de yaratıldığını söylüyor. Devletin sahnesi yaşamın değil, sembollerin, temsillerin yeridir. Açık uçlu çizgileri durmadan kendi üzerine kapatan devlet, sabit kimlikler üretip bu kimliklerle temsiller sahneliyor. Ve Kazimir Maleviç’in amacı, sanatı figürden arındırarak devletin elinden kurtarmaktı. 1927 tarihli Süprematizm manifestosunda, “Sanat artık devletin ve dinin hizmetinde olmak, değişen kültür tarihinin kaydını tutmak istemediği için objeden kopmak istiyor” diye yazıyordu. Figürden kurtulduğunda siyah kareye ulaşmıştı. Siyah, henüz yüzeye çıkmamış gizil kuvvetlerin, çokluğun alanı. Oluşun kuvvetleri, döl yatağının karanlığında doğmayı bekliyor. Lyotard’a göre kapalı figür açıldığında olay gerçekleşir. Figür, Pandora’nın kutusudur; içinde yaşamın çokluğu saklı. Ve açıldığında devletin figürlerle tasarladığı sembolik düzen yerinden edilir. Devlet kendi tarihini, açık uçlu çizgileri kapatarak, figürlerle yazıyor. Oysa başka bir tarih var, kaçış çizgileriyle yazılan tarih. “Kaçış çizgileri, hiçbir zaman, dünyadan kaçmakla oluşmaz; tıpkı bir boruda delik açtığınızda olduğu gibi, sızıntılar yarattığınızda oluşur; bütün toplumsal sistemler, kaçış çizgilerini tıkamak için parçalarını ne kadar sağlamlaştırsalar da, her yanlarından sızdırırlar... Devletin ağır silahlarına karşı doğrultulacak yeni silahlar, kaçış çizgileri üzerinde icat edilir” (Deleuze ve Guattari). Devletin tarihi kapatmanın, zulmün tarihidir. Bu zulme direnenler, kendi tarihlerini kaçış çizgileriyle yazmaya devam ediyor. Pandora’nın kutusu, direnişçinin alet çantasıdır. 2021 Altın Küre adayları açıklandı
Hollywood Yabancı Basın Birliğinin düzenlediği 78. Altın Küre Ödülleri'nin adayları belli oldu. Ocak ayında yapılması planlanan ancak bu yıl salgın nedeniyle 28 Şubat'ta düzenlenecek Altın Küre (Golden Globes) Ödül Töreni, çevrimiçi olacak. Altın Küre adayları arasında altı dalda aday olan David Fincher imzalı Mank dikkat çekerken En İyi Yönetmen kategorisinde beş adaydan üçü ise kadın. "Mank" yönetmenin babası Jack Fincher'ın yaklaşık 30 yıl önce kaleme aldığı bir senaryodan yola çıkarak çekildi. Sinema tarihinin başyapıtlarından "Yurttaş Kane"in senaryo yazarı Herman Mankiewicz'i odağına alan biyografik film, 1940'ların Hollywood'unda geçiyor. Bu yıl 78'incisi düzenlenecek Altın Küre Ödülleri'ne aday gösterilen filmler şöyle: Drama Dalında En İyi Film adayları: -The Father - Mank - Nomadland - The Trial of the Chicago 7 - Promising Young Woman Müzikal/Komedi Dalında En İyi Film adayları: - Borat Subsequent Moviefilm - Hamilton - Music - Palm Springs - The Prom En İyi Yabancı Film adayları: - Another Round - La Llorona - The Life Ahead - Minari - Two of Us En İyi Animasyon Film adayları : - Onward - The Croods: A New Age - Over the Moon - Soul - Wolfwalkers Drama Dalında En İyi Kadın Oyuncu adayları: - Frances McDormand (Nomadland) - Viola Davis (Ma Rainey's Black Bottom) - Carey Mulligan (Promising Young Woman) - Vanessa Kirby (Pieces of a Woman) - Andra Day (The United States vs. Billie Holiday) Drama Dalında En İyi Erkek Oyuncu adayları : - Riz Ahmed (Sound of Metal) - Chadwick Boseman (Ma Rainey's Black Bottom) - Anthony Hopkins (The Father) - Gary Oldman (Mank) - Tahar Rahim (The Mauritanian) Müzikal/Komedi Dalında En İyi TV dizisi adayları : - Schitt's Creek - Ted Lasso - The Great - The Flight Attendant - Emily in Paris Drama Dalında En İyi TV dizisi adayları : - The Crown - Lovecraft Country -The Mandalorian - Ozark - Ratched En İyi Yönetmen adayları: -Chloé Zhao (Nomadland) - Regina King (One Night in Miami) - David Fincher (Mank) - Aaron Sorkin (The Trial of the Chicago 7) -Emerald Fennell (Promising Young Woman) En İyi Senaryo adayları: - Emerald Fennell ( Promising Young Woman) - Jack Fincher (Mank) - Aaron Sorkin (The Trial of the Chicago 7) - Florian Zeller, Christopher Hampton (The Father) - Chloe Zhao (Nomadland) Ustalara bir de Özkök’ün gözünden bakın
100’lüklere bir bakış
Pandemi darbesi yiyen 2020 aynı zamanda sevdiğimiz kalem ya da kamera erbabının da yaş olarak olmasa da mesleğe başlama tarihi itibariyle 100 yılı doldurdukları yıl olmuştu. İçlerinden Patricia Highsmith’in 100’üncü yaşını bu sayfada kutladık. Miss Highsmith aslında kalem ehliydi ama ilk romanından beri de beyazperde ile muhabbeti vardı. “Strangers on a Train”i (Trendeki Yabancı) sinema perdesine Sir Alfred Hitchcock uyarladı. Üstelik kendine senaryoyu yazmak için seçtiği kişi de Raymond Chandler’dı. 2021 yılında da ona duyulan ilginin azalmadığını görüyoruz (Sonradan araları bozulmuş). Highsmith’in sinemaya daha önce de uyarlanan romanı “Deep Water” (Derin Sular) onun doğuşunun üstünden yüz yıl geçtikten sonra bu sezonda da (öyle bir şey olursa tabii) hepimizin hayranlığını yazara bir kez daha iletecek. On dokuz yıl sonra sinemaya dönen Adrian Lyne’in filmi bakalım 1981 yapımı Michel Deville filmi ile aşık atabilecek mi? Rebecca HITCHCOCK DOKUNUŞU BİZDEN UZAK KALMASIN  Sir Alfred Hitchcock ise geçen sene Ben Wheatley’in çektiği renkli “Rebecca”nın kendisinin 1940’ta Daphne du Maurier’den beyazperdeye uyarladığı siyah/beyaz “Rebecca”sıyla (Laurence Olivier, Joan Fontaine) aşık atamadığını görse memnun olurdu herhalde diye düşünüyorum. Kendi oyuncuları başta olmak üzere başkalarının yaratma hakkına pek saygı duymayan Leytonstone doğumlu Sir Hitchcock, sinemaya 1920’de yardımcı bir teknisyen sıfatıyla başlamıştı. 1925’te ise yönetmenliğe terfi etmişti bile. Doğum tarihi olarak Victoria devrinin en sonlarında. Bugün de gerilimin ustası olarak bilinir, sevilir. O “Hitchcock dokunuşu” bizden hiç uzak kalmasın sakın. Başımıza kuşlar isterlerse pislesin varsın, biz gene de “Birds”ü hatırlayalım hemen. Alfred Hichcock Bu “bir asır sonra anma” zenginliği içinde, hakiki değil kurmaca bir karakter olan ama belki de Hitchcock’tan da fazla insanın tanıdığı Hercule Poirot’yu unutmak mümkün mü? 2020 Ekim’inde onun da dünyaya gelişinin 100’üncü yılını kutladık. Agatha Christie’nin ilk kitabı “The Mysterious Affair at Styles” yani bizim zamanımızdaki Türkçe adıyla “Styles’daki Esrarengiz Vak’a” o zaman yayımlanmıştı. Aslında Ekim 1920 onun ABD’de yayımlanma tarihidir. Kitap 1916’da bitmiş ama ancak Şubat 1920’de The Weekly Times’ta 18 bölüm olarak tefrika edilmiş, kendi ülkesine erişmesi de 21 Ocak 1921’i bulmuştu.  POİROT’TAN UZAK KALMAYA OKUYUCU RAZI GELMEDİ  Belçika mültecisi yaşını, başını almış, beyninin ’kurşuni’ hücreleriyle övünen, giyimine düşkün yumurta kafalı, tuhaf bıyıklı, gurme Poirot polisiye sevenlerin hayatına Birinci Dünya Savaşı ertesinde böylece girdi. Çıkmak da bilmedi. Yazarı ondan sıkılıp öldürmek isteyince de tıpkı Sir Conan Doyle’un Reichenbach Şelaleleri deneyimi gibi bunun iyi bir fikir olmadığını, okurlarının Hercule Poirot’dan ayrı düşmeye razı gelmediğini öğrendi. Herkesin Fransız sandığı Belçikalı ufak tefek dedektifi pek çok meşhur oyuncu oynamıştır ama Christie ailesine de okurlarına da “Hah işte!” dedirten aktör David Suchet oldu. Bu arada ABD’de “The Great Gatsby”nin telif hakkı da sona erdi. Edebiyat ve sinema dünyasının kaynaştığını hissediyoruz sanki. Asıl büyük heyecan ise çevirilerde olacak tabii. Ama iş sadece kitaplarla, filmler ve TV yapımlarıyla bitmiyor. Önemli olan sevgili Gatsby’mizin ne kılıklara bürüneceği. İlk akla gelenler arasında (doğrusu bizim aklımıza gelmemişti) Gatsby adında bir vampir var. Teliften çıktığının ertesi günü Amazon’da “The Great Gatsby Undead” yayımlandı. Anlatıcısı gene Nick Carraway ama Gatsby bir şey yemiyor; gümüşten, sarmısaktan ve güneşten kaçıyor. Hımm, evet, demek sahiden de vampir.  ÇILDIRMIŞ HAYRANLAR VE TALEPLERİ  Yıl başlar başlamaz yayımlanan iki başka kitap da “The Gay Gatsby” ve “Jay the Great”, hikâyenin ‘modern’ bir anlatımı. “The Great Gatsby” 1925’te basıldıktan 96 yıl sonra, dalyaya dört kalmışken yeni planlar arasında K Woodman-Maynard’dan bir grafik roman uyarlaması var. Çıldırmış hayranların talepleri arasında bir Muppet uyarlaması da var: Kermit olarak Gatsby. Eh, ‘yeni normal’ dedikleri de budur belki. Bir de Maigret var ama o daha doksan yaşında. George Simenon’un Başmüfettiş Maigret kitapları 1931 ile 1973 arasında yayımlanmıştı. Onu ayrı bir yazıya saklıyoruz, çünkü Penguin sözünü tutu ve 75 Maigret kitabının sonuncusu “Maigret and Monsieur Charles” ile Simenon’a bir anıt dikti. Sözler Zazaca, müzik Karadeniz, klip Dersim’de..
Karadenizli müzisyen Apolas Lermi ve Dersimli tiyatro sanatçısı Yılmazcan Şare ortak bir çalışmaya imza attı. Daha önce Zazaca (Kırmancki) müziğin önemli temsilcilerinden Mikail Aslan ile bir halk şarkısını düet yapan Lermi, bu kez Yılmazcan Şare’nin sözlerini yazdığı “Laze Mı (Oğlum)” isimli şiiri besteleyip seslendirdi. Dersim’in Nazımiye ilçesinde çekilen klibin yönetmenliğini ise Murat Davulcu üstlendi. Klibin konusu ise yaşanmış bir hikayeye dayanmakta. Oğlu gurbette öldürülen ve bugün 103 yaşında olan Beser Özata’nın acısı anlatılmaktadır. Yenilikçi ve kendine has çalışmalarıyla bilinen Apolas Lermi, “Coğrafyalar farklı olsa da yaşanan acılar çok ortak. Biz aslında birbirimize kenetliyiz. Bu yakınlığı pekiştirmek ve halklar arasına sokulmak istenen olumsuz algıları pozitif değerlere dönüştürmek için böyle çalışmalar yapıyorum. Dersim’le olan ilişkim turistik bir ilişki değil. Bu sadece bir şarkıya sığdırılacak bir ilgi değil. Sonrasında da benzeri çalışmalar yapmayı planlıyorum. Bu çalışmayı da Munzur’un yitik çocuklarına ve bütün Anadolu halklarına armağan ediyoruz” dedi. Zazaca(Kırmancki) sözlerin sahibi ve klibin oyuncusu Yılmazcan Şare; “Bunun bir başlangıç olmasını diliyorum. Eserin Karadeniz’de de Dersim’de de yankısı olur umarım. O yaşlı kadının içindeki ağıt Karadeniz müziğiyle harmanlandığı zaman eminim ki dostluğumuza, kardeşliğimize katkı sunacaktır” şeklinde konuştu. Klibin yönetmenliğini yapan Murat Davulcu ise, “Daha önce de Tunceli’de Apolas ile klip çekmiştik. Burayı çok sevdim. Klipte bir annenin yalnız kalışını aktarmaya çalıştık. Karadeniz müziğinin Zazaca ile buluşması son derece güzel oldu” ifadelerini kullandı. Çalışma tüm dijital platformlarda yayında.  Melih Bulu Uykusuz'a kapak oldu: "Ben gene liyakatsiz çıkıyorum"
20 yıllık talanı belgeledi
Işıl ÇALIŞKAN Fotoğraf çekmeye başladığı 80’li yıllardan bu yana İstanbul’u defalarca kadrajına alan fotoğraf sanatçısı Timurtaş Onan, sanatseverleri bu defa değişimin mekânlarına götürüyor. Ressamların tuvallerine yansıttığı, şairlerin dizelerine döktüğü İstanbul… Birçok duyguyu hissettiren yedi tepeli şehrin son 20 yılda belki de en ağır basanı toplumsal olarak şahit olduğumuz yanı değişimi ve dönüşümü oldu. 2000-2020 arasındaki sayısız dönüşüm ve değişimi nasıl karşıladık? Nasıl karşılıyoruz? Onan bizi bir katılımcı olarak bu soruya davet ediyor ve şehre dair tanıklık ettiğimiz sayısız değişimi hatırlatırken dönemsel gerçekleri yorumluyor. Sanatçı, İstanbul’un sosyokültürel değişimini, bu değişimin görsel kayıtları ile geleceğe ulaştırıyor. Onan ile vizörüne tanıklık eden şehri ve 20 yıldaki dönüşümünü konuştuk.  HER TAŞIN ALTINDA BİR HİKAYE Öncelikle İstanbul’un bir fotoğrafçı gözüyle nasıl bir önem atfettiği sorusuyla başlıyoruz sohbetimize. Onan, “Benim için yaşanmışlıkları ile sonsuz bir esin kaynağıdır. Şairlerin ve edebiyatçıların kentidir. Her kaldırım taşının altında bir hikâye yatar” yanıtını veriyor. “Bir Garip Şehir” kitabının belli bir tema altında olduğu için üç ayda toparlayabildiğini ifade eden sanatçı, “Benim kente hem mizahi hem dramatik bakışımı ifade eden karelerden oluşmuş koleksiyonum hazırdı zaten” diyor.  DÖNÜŞÜM TRAVMASI İstanbul’un 20 yıllık değişim ve dönüşümünü “travma” olarak özetleyen Onan, “2000’li yıllardan itibaren kentin ve kente dair her objenin talan edildiği bir dönemin başlamasıyla hem sosyo-kültürel hem de sosyo-ekonomik açıdan büyük bir travma oluştu” diyor. Bir gözlemci ve fotoğrafçı olarak bir zamanların varoşlarında yaptığı yürüyüşler esnasında hayretler içinde kaldığını ifade eden sanatçı, “80’li yıllarda Anadolu’dan göç sebebi ile kırsallarda yerleşim yerlerinde betonarme kentler oluşmuş. Dönüşüm öyle hızlı ilerliyor ki bazı bölgelerde, dev alışveriş merkezlerinin, rezidansların yanında keçi, koyun sürüleri görmek hâlâ mümkün. Sermayenin girmediği yer yok” diye konuşuyor.  SÖZDE RESTORASYON YAPILIYOR Onan, şehre dair gözlemlerini şöyle anlatıyor: “Tarihi yarımada rant sonucu tam anlamıyla talan edildi ve edilmeye devam ediyor. Yakılan ahşap binalardan tutun Karagöz dekoru görüntüsünde sözde restorasyonlar her gün içimi acıtıyor. Beyoğlu 90’lardan itibaren kitapçıları, kafeleri ve sinemaları ile yeniden bir kültür caddesi kimliği kazanmıştı. 2000’lerde malum sermayeler tarafından ele geçirilerek, caddenin ruhunu veren birçok mekânın kapanması, yerlerine yemek ve giyim zincirlerinin getirilmesi ile tam bir yozlaşma başladı.” Fotoğrafları neden siyah beyaz sunduğunu sorduğumuzda ise “Projelerimin renkli mi, siyah beyaz mı, analog mu veya dijital mi olacağını en başta kararlaştırırım. cevabını veriyor ve sözlerini şöyle sonlandırıyor Onan: “Renk ve dokuları indirgediği için siyah beyaz fotoğraflar daha sadedir. Bu sadelik fotoğrafları biçim ve içerik olarak daha güçlü kılar. Fotoğrafı en saf haliyle gören izleyici kompozisyondaki öğelerin birbiriyle ilişkisini daha kolay kuracaktır. En hoşuma gidense siyah beyazın fotoğrafları zamansız kılması ve şiirsellik katması. Bu da İstanbul’a yakışıyor bence.”  Aşağılara bakmak…
Boğaziçi’nde olup bitenler inanılmaz. Nasıl bir bilim insanı, böylesi bir öğrenci ve öğretim üyesi muhalefetine ve karşı çıkışına rağmen, illa da rektör olacağım diye tutturur ki? Üniversiteleri üniversite yapan gelenekleridir ve bu geleneğe uymayan, hatta bu geleneği yıkmaya yönelik bir dayatmayı zorla kabul ettirmeye çalışmak, o üniversiteye ağır zararlar verecek bir girişimdir. Bütün bunların dışında, pandeminin ve kışın ortasında bütün bir devletin ve medyanın öğrencileri ezmek için harekete geçmesi, nasıl kabul edilebilir? Sanırım kamplaşmayı her yerden körüklemenin yolları deneniyor, kamplaşma en çok iktidarlara yarar çünkü… Bütün bu gazete haberlerini okurken, özellikle bir güvenlik görevlisinin öğrenciye “Aşağıya bakacaksın!” diyerek çıkışması ve hemen ardından zorla o öğrenci ve arkadaşlarını gözaltına aldırması, dikkat çekiciydi. Arno Gruen’in kitaplarında dile getirdiği tespitlerini hatırlattı o söz; kendisinden utanan, hatta nefret eden biri, öteki olarak gördüğü kişi üzerinden o nefreti dışarı yansıtır, kendisinden nefreti ne kadar büyükse korkusu da, şiddeti de o denli büyük olur diyordu Gruen. ‘Empatinin Yitimi’ adlı kitabında Arno Gruen, çocuk olarak ebeveynlerimizin arzu ve isteklerine bağımlı olduğumuzda, yani onlara tabii olmaya zorlandığımızda, iyiyle kötüyü ayırmakta zorlanacağımızı, dürüst insanların dürüst olmadığını, yıkıcı insanların barışçıl olduğunu sanabileceğimizi, önceden programlanmışçasına diğer insanları algılayabildiğimizi yapılmış çalışmalardan örneklerle uzun uzadıya açıklar. Böyle yetişmiş biri, diğer insanları oldukları gibi göremez. Kamplaşmanın iki tarafında da önyargılı, insanları etiketleyerek düşünmeye eğilimli kişilerin varlığı, Gruen’in tespitlerinin ne denli önemli olduğunu gösteriyor. Kitabın sonunda romancı Jakob Wassermann’dan çarpıcı bir alıntıya yer vermiş Gruen: “Fazlasıyla yorulmuş atını, hayvanın damarları dışarı fırlayacak ve sinirleri boşanıp titremeye başlayacak kadar kırbaçlayan bir arabacı gördüğümde ve acıyarak da olsa sesini çıkartmadan orada durmuş seyre¬denlerden biri bana ne olacağını sorduğunda şöyle söyle¬rim: ‘Önce bu gaddar adamın elindeki kırbacı alın’. Biri buna şöyle bir yanıt verirse: ‘Beygir inatçı ve kötü, dikkatleri üzerine çekmeye çalışıyor; bu iyi beslenmiş bir hayvan ve araba da sadece samanla dolu. O zaman ona şu¬nu söylerim: ‘Bunu daha sonra araştırabiliriz, önce bu gad¬dar adamın elindeki kırbacı alın.’” Öğrenciler üzerinden yapılan tam da bu, kırbaçlanan atı suçlamak. Ve herkes uzun zamandır seyrediyor çaresizce, o atın kırbaçlanışını izleyenler gibi. İzleyenlerin bir kısmı hasetle karışık sevinç duyguları yaşarken, kendisini avutmak isteyen başkaları da ‘Daha önce de onlar neredeydi, biz şimdi neden yanlarında olalım’, ya da ‘Zaten onlar elitist, bu ülkenin gerçekliği içinde yaşamıyorlardı ki’ gibi yine ötekileştirme üzerinden bir dil kurabiliyorlar. Bütün mesele, her şeyi ve herkesi, önyargılarımızdan olabildiğince arınarak olduğu gibi görebilme yeteneğimize kavuşmakla ilgili. Bu o kadar da zor değil, aslında doğuştan getirdiğimiz bu yetenek, otoriter kültürel aygıtlar tarafından köreltilmese… Gruen’in 18’inci yy’da yaşamış şair Edward Young’tan yaptığı şu alıntı, pek çok şeyi özetliyor: “Orijinal olarak doğuyor, ama kopya olarak ölüyoruz.” Zamanı kurtarmayı başaran çocuk Momo
Eda Köprü Yılmayan Çocuk edebiyatına fantastik eserler kazandıran Alman Yazar Michel Ende’nin Momo isimli kitabı büyük küçük herkesin okuması gereken bir eser. Dünyayı kasıp kavuran Covid-19 salgını sürecinde belki de ilk kez pek çoğumuz yaşamımızda zamanı durdurmayı başarabildik. Evlerimize kapandığımız dönemde bazılarımız unuttuğu ya da vakit ayıramadığı hobilerini hatırladı, bolca okudu, bir yere yetişme telaşı olmadan bir şeyler izledi, dinledi. Daha önce aynı evin içindeki insanlar birbirlerini dahi göremezken karantina sürecinde birbirimizle çokça vakit geçirdik. Zamanın yavaşladığı bu zorlu süreçte bizlere zaman kavramını, alışkanlıklarımızı ve nereye koşturduğumuzu sorgulatacak bir kitap Momo. 1972 yılında yazılmış olmasına rağmen günümüzde de güncelliğini koruyan, aynı sorgulamaların devam ettiği bir kitap. Momo’nun sırrı: dinlemek Kitabın kahramanı Momo kimsesiz bir kız çocuğu. Simsiyah kıvırcık saçları olan, kocaman gözlü, nereden geldiği bilinmeyen, yaşı olmayan, adını dahi kendi koyan, yıkık dökük amfi tiyatroda mahallelinin yardımıyla yaşayan bir çocuk. Momo’nun en büyük özelliği ise çoğumuzun unuttuğu bir şey: dinlemek. Momo herkesi, her şeyi dinliyor. Böcekleri, otları, yağmuru, hatta ağaçlar arasında dolaşan rüzgârı bile. Mahallede anlaşmazlık yaşayanlar momo’nun yanında alıyor soluğu. O sadece dinliyor, insanlar konuştukça sorunlarını da kendileri çözmeye başlıyor. Momo, mahallenin çocuklarıyla birlikte hayal kurmaktan, sokaklarda hiç bitmeyen oyunlar oynamaktan çok mutlu. Birlikte mutlu mesut yaşayan mahalle sakinleri günün birinde onlara zamanı nasıl kullanmaları gerektiğini öğreten, hep çalışmayı öğütleyen duman adamlarla tanışır. Melon şapkalı, bir sis bulutu gibi şehri saran bu adamlar zaman tasarruf şirketi’nde çalışmaktadır. Çocuklar, duman adamlar için büyük bir tehlikedir çünkü hayal kurarlar. Onlara ayak bağı olan çocuklar için çare bulunmuştur. Kurgulanmış, yapılması gerekenlerin belli olduğu kapalı depolarda artık vakit geçireceklerdir, hayalleri bile büyükler tarafından belirlenmiştir. Kapitalist sistemin ve üretim ilişkilerinin esiri olan insan adeta bir makineye dönüşmüştür. Michael Ende kitabında insanı makineleştiren bu sistemi zaman kavramı üzerinden bir çocuk gözüyle aktarıyor. Kitapta yer alan duman adamların isimleri de sayılar ve harflerle (mux/763/y gibi) ifade edilmektedir. Çünkü onların bu düzende bir adı yoktur. Tüm dünyayı etkisi altına alan üretimin, ulaşımın, eğitimin durduğu bir zamanda Momo’yu okumak hem fantastik bir dünyanın kapılarını sizlere aralayacak hem de pek çok şeyi sorgulamanızı sağlayacak.  Fuat Ergin ve öğrencilerden şarkı: 'Boğaziçi Hür'
Pandemide heykel ve resim görünmez oldu
Işıl ÇALIŞKAN Pandemi, sanatın birçok alanında tahribata yol açtı, açmaya da devam ediyor. Güzel Sanatlar fakültelerinin plastik sanatlar alanındaki resim, heykel, seramik, cam bölümleri her yıl binlerce mezun veriyor. Birçoğu güvencesiz şartlarda çalışan sanatçılar, pandemi de eklenince işin içinden çıkamaz hale geldi. Doların artmasıyla birlikte üretim malzemeleri de uçuk fiyatlara ulaştı. Öte yandan sanat galerileri de ekonomik zorluklara dayanamayıp birer birer kapanırken sanatçılar için eserlerini alıcısına ulaştıracak araçlar gün geçtikçe azalıyor. Sanatçılar ve galeri sahipleri 11 aydır hiçbir devlet desteğinden faydalanamadı. Heykeltıraş Ebru Kıdıman, Küratör İbrahim Karaoğlu ve galeri yöneticisi Yüksel Önder Maden ile plastik sanatların var olan sorunlarını ve pandemi etkisini konuştuk. MADDİ MANEVİ OLUMSUZLUKLARLA KARŞILAŞTIM Heykeltıraş Ebru Kıdıman, 2 sene boyunca pek çok belediye ile çalışan bir heykel fabrikasında çalıştığını ancak pandemi sürecinde de iş hakkının feshine karar verildiğini ve işten çıkartıldığını anlatıyor. Bireysel olarak çalışmaya devam ettiğini ancak ülke koşulları, yapılan kısıtlamalar ve zamlarla birlikte pek çok heykel işçisi gibi birçok maddi manevi olumsuzlukla karşı karşıya kaldığını belirten Kıdıman, “Bu sadece dünyaca yaşadığımız bir sürecin sonunda ortaya çıkan sorun değildi. Maalesef ülkemizde görsel sanatlar maddi ya da manevi bir istihdama sahip olamadı” diye konuşuyor. Sanatçı sözlerini şöyle sürdürüyor: “Günü kurtarmaya yönelik oldukça vizyonsuz pek çok işi sırf hayatlarımızı idame ettirmek için yapmak ve yok denecek kadar düşük ücretlerle çalışmak zorunda kaldığımız aşikâr. Ama bu durumun en büyük suçlusu biz emekçileriz. Çünkü ne örgütlü hareket etmeyi başarabildik ne de hakkımız olan paraları talep edebildik. Atölyelerini kapatan, sözleşmesi olmasına rağmen hak edişini alamayan pek çok sanatçı ya da sanatçı adayı yeni mezunlar iş güvenliği olmayan denetlenmeyen atölyelerde hayatını riske edecek çalışma ortamında güvencesiz çalışmaya zorlandı ki bunun sorumlusu da bunu denetlemeyen gerekli kurumlardır.” Çözüm önerisini sunarak sözlerini sonlandıran Kıdıman, “Üretim ortamında salt sermaye, patron-işveren çıkarları değil hakları verilerek güven ortamında hayatını devam ettirmesi için gerçekçi meblağlar ve gerçekçi çözümler biz kültür sanat emekçilerini toplumdaki, iş hayatındaki var oluşunu kabullenilmesinde etkili olabilir” şeklinde konuşuyor. GALERİ SATIŞLARI NEREDEYSE SIFIRA İNDİ Nurol Sanat Galerisi’nin yöneticisi Yüksel Önder Maden, “25 yıldır bilfiil bu mesleğin içerisindeyim. Hiç bu kadar ağır bir durum yaşanmadı” diyor. Hem sanatçılar hem de galeriler açısından durumun böyle olduğuna dikkat çeken Maden, “İşin ekonomik dönüşü yalnızca sanat galerilerinde değildir. Zaman zaman sanatçılar kendi atölyelerinde de resim satarlar. Bir sanatçı yalnızca ürettiği eserle yaşıyorsa onların durumu gerçekten çok ağır” şeklinde konuşuyor. Ayrıca bir sanat eserini üretmenin de maliyeti olduğunu belirterek, “Onun tuvali, boyası, fırçası doların da artmasıyla inanılmaz rakamlara ulaştı” diye konuşuyor. Özellikle gençlerin durumuna dikkat çeken Maden, “Pandemiden önce de çok parlak durumda değillerdi” diyor. Hiçbir devlet desteğinden faydalanamadıkları için galerilerin kapanmaya başladığını söyleyen Maden, “Mekân sizin bile olsa oranın vergi giderleri, kirası, personeli de vardır. Artık galerilerde durumlar neredeyse sıfır satışa indi” diyor. Maden, sözlerini şöyle sonlandırıyor: “Nasıl tiyatroyu, sinemayı göz ardı edemezseniz plastik sanatları da edemezsiniz. Sanat galerilerini de aynı şekilde. Galeriler olmadan sanatçılar eserlerini nasıl sergileyip satacaklar? Bunların hepsi bir zincir ve çok acil destek bekleyen bir kitle. Çok sıkıntılı bir süreçteyiz. Endişeli bir şekilde bekliyoruz.” GELECEK DAYANIŞMAYLA ŞEKİLLENECEK Pandeminin gölgesinin sanatın her alanını etkilediğini ifade eden Küratör, Yazar İbrahim Karaoğlu, günlük yaşam ritüelleri gibi sanatın üretimi, algılanma ve pazarlama biçimlerinin de farklılaştığını söylüyor. Karaoğlu, plastik sanatta yaşanan sorunları şöyle sıralıyor: “Sorunlar ressam ve heykeltıraşların üretimde kullandıkları materyallerin dövize endeksli satılması; sanat mezunu gençlerin istihdam edilemeyişi; sergileme mekânlarının çoğunun kapanması; Kültür ve Turizm Bakanlığı’nın daha çok “Turizm Bakanlığı” gibi çalışması ve ressamlara, heykeltıraşlara ekonomik yardımda bulunmaması; sanatçıların kendilerini özgürce yansıtamamasıyla kalmıyor. Hem pandeminin etkisiyle hem de uygulanan gerilimli dış politikanın etkisiyle sanatçılarımızın uluslararası etkinliklere katılmada yaşadıkları zorluklar ve sanat ürünlerinin satışındaki azalmalar nedeniyle yüzlerce sanatçımız zor koşullarda yaşıyor.” Bu dönemde sanatın pazarlanmasında ve alıcıyla, izleyiciyle buluşmasında çevrimiçi süreçlerin etkinleştiğini belirten Karaoğlu, “Uluslararası pek çok sanat fuarı, müzayede gibi etkinlikler dijital ortamlarda gerçekleşiyor. Geçen yıl dünyanın önemli metropollerinde yüzlerce müzayede yapılmış. Uluslararası müzayede şirketlerinin satışları pandemi öncesine göre birkaç kat artmış. Bizde de müzayede şirketlerinin sayısı bu süreçte çok artı. Aylık müzayede sayısı yaklaşık 30 civarında” diyor. Ancak hem uluslararası hem de ulusal müzayedelerdeki satış gelirlerinden sanatçıların payına (bir kısım sanatçı dışında) düşen payın çok az olduğunu söylüyor ve ekliyor Karaoğlu: “Çok büyük paralara satılan yapıtların çoğu sanatçı atölyelerinden çıkan yapıtlar değil. Pek çok yapıt sanat tüccarları arasında el değiştiriyor. Kapitalizme göre sanat metadır hep. Bu hiç değişmiyor.” Dayanışmanın önemine dikkat çeken Karaoğlu, “İngiliz sanatçı Matthew Burrows’un sosyal medya üzerinden sanatçılara çağrıda bulunduğu paylaşımcı ve dayanışma ve örgütlenme modeli çok işlevsel. Uluslararası bir harekete dönüştü. Londra’da yaşayan sanatçımız Seçil Erel tarafından da #sanatcidestekbirligi adıyla çok daha yaygınlaşıyor. Gelecek dayanışmayla şekillenecek...” diyerek sözlerini sonlandırıyor. LeMan, Boğaziçi öğrencilerini kapağına taşıdı: 'Bundan sonrası bizde'
“İşleyen Kurmaca” dersleri devam ediyor.
Yazar Fadime Uslu’nun üç dönemdir sürdürdüğü “İşleyen Kurmaca” başlıklı derslerinin dördüncü etabına Doğuş Sarpkaya da dahil oldu. İkili, derslerin bu etabında kurmacanın öğeleri üzerine yoğun bir program izleyecekler. “Bir kurmacanın işleyip işlemediği konusunda fikir oluşturma süreçlerinde dikkat etmemiz gereken parametreler neler? Bunları yazıya dökerken nasıl bir yol izlemeliyiz?” sorularına yanıt aranacak atölyede, kendi metninin editörü olmadan önce başka metinlere doğru bir şekilde bakmanın olanakları tartışılacak. Katılımcıların ürünlerinin de değerlendirileceği derslerin yeni etabı 6 Şubat’ta başlayacak. DOPDOLU BİR PROGRAM “İşleyen Kurmaca”nın bu etabındaki konular ise şunlar olacak: kısa edebiyat eleştirisi metinleri yazmanın incelikleri, metin üzerine düşünmek; gerçeklik yaratmak, dünyanın, yazarın, okurun, anlatıcının gerçeği; bilinç akışı ve geçişler; hikâye katmanları oluşturma; karakterin derinleştirilmesi; çatışma-çelişki; hikâyenin devinimi. Derslerde, ayrıca, örnek öykü ve filmler üzerinden kurmacanın nasıl işlediği sorusuna yanıt aranacak. İşlenecek öyküler: Fyodor Dostoyevski – Bobok, Onat Kutlar – İshak, Virginia Woolf - Pazartesi ya da Salı, Vüs'at O. Bener – İlki , Fadime Uslu – Yaz Korkuları ve Ay Eskir Gün Işırken olarak belirlendi. Filmler ise Aleksandr Sokurov’un Mother and Son, Nuri Bilge Ceylan’ın Bir Zamanlar Anadolu'da, Kenji Mizoguchi’nin Yağmurdan Sonraki Soluk Ayın Öyküleri, Roman Polanski’nin Chinatown, John Huston’un Malta Şahini, Ingmar Bergman’ın Güz Sonatı, Reha Erdem’in Beş Vakit adlı eserleri olacak. Toplamda sekiz hafta sürecek dersler 6 Şubat Cumartesi günü başlayacak. Her hafta iki saat ve Zoom uygulaması üzerinden yapılacak dersler cumartesi günleri 17.00-19.00 arasında gerçekleşecek. Kayıt ve detaylı bilgi için WhatsApp: 0555 4892333. 21 yazar, 21 bilimkurgu öyküsü seçti: 'İlk' raflarda
21 yazarın seçtiği 21 bilimkurgu öyküsünden oluşan 'İlk' İthaki Yayınları etiketiyle çıktı. Pangea Kitaplığı’nın ilk öykü kitabı ve ilk öykü seçkisi olan İlk, Bilimkurgu Kulübü ile İthaki'nin ortaklaşa yürüttüğü proje kapsamında bilimkurgu alanında senelerdir eser veren yazarlarla türe yabancı ama edebiyatta tecrübeli isimleri yan yana getirdi. Seçkide “başlangıç” teması ekseninde kurgulanan öyküler yer alıyor. İlk ayrıca, türle yeni tanışan, ona aşina olan ya da spekülatif kurgu konusunda uzman okuru bambaşka dünyalara götürebilecek güçte. Derlemede yer alan tüm yazarlar telif gelirleri, erken yaşta yaşamını yitiren bilim insanı Özgen Berkol Doğan’ın adını yaşatma gayesiyle kurulmuş bilimkurgu kütüphanesine bağışlanacak. İthaki Yayınları'ndan İlk hakkında yapılan duyuruda “Elinizdeki derlemede yirmi bir öykü var. Hiçbiri ‘kısa öykü’ türünün kestirmesine sapmıyor, bir ‘ilginç fikir’ + bir ‘şaşırtmaca’ = kısa öykü şablonuna sığınmıyor. Ortaya attıkları ilginç fikirleri karşılarına alıp hesaplaşıyorlar, didikliyorlar, kurcalıyorlar; gerçek insanların bu fikirlerin gerçek olduğu bir dünyada nasıl yaşayabileceğini soruyorlar kendilerine. Hikâye anlatıyorlar. Masalcı dedeler ve nineler olma yoluna çıkıyorlar; yani edebiyattaki en zor işe kalkışıyorlar” denildi. Seçici yazarlar ise şöyle: Bülent Somay, Afşin Kum, Arzu Uçar, Aşkın Güngör, Burak Albayrak, Cem Akaş, Çağrı Mert Bakırcı, Feyza Hepçilingirler, Fuat Sevimay, İsmail Yamanol, Kadire Bozkurt, Mehmet Berk Yaltırık, Murat S. Dural, Müfit Özdeş, Onur Çalı, Onur Güzeldiyar, Öznur Babur, Pınar Duman, Selim Bektaş, Selim Erdoğan, Tuğrul Sultanzade, Volkan Yalçın. İyi ki yaşadın Barış Abi
KÜLTÜR SANAT SERVİSİ Anadolu rock müziğinin efsane ismi, şarkıcı, besteci, söz yazarı ve televizyon programcısı Barış Manço, aramızdan ayrılalı 22 yıl oldu. 7’den 70’e herkesin sevgisini kazanan Manço, pandemi nedeniyle bu kez her yıl olduğundan farklı şekilde anılacak. Manço, Moda 81300 adresi ile hafızalara kazınan kendi evinde, kendi piyanosu ve silikondan yapılan heykelinin yanı başında düzenlenen çevrimiçi bir konserle hatırlanacak. Konser bugün saat 17.00’de Kadıköy Belediyesi’nin Youtube, Facebook ve Twitter hesaplarından yayınlanacak. Manço’nun her ölüm yıl dönümünde ziyaretçi akınına uğrayan ve bu yıl pandemi nedeniyle ziyarete kapalı olan evi ise http://www.barismanco.kadikoy.bel.tr adresinden sunulan sanal turla çevrimiçi olarak gezilebilecek. 7’DEN 77’YE ULAŞTI  Anadolu Rock türünün kurucularından olan Barış Manço sahneye ilk kez, Galatasaray Lisesi’nde öğrenci iken çıktı. Kurtalan Ekspres grubu ile 1958’den itibaran Türkiye’de ve sayısız ülkede konserler verdi. Bestelediği 200’ün üzerinde şarkısı, kendisine 12 altın ve 1 platin albüm/kaset ödülü kazandırırken, bu şarkıların bir bölümü daha sonra Yunanca, Bulgarca, Arapça, Farsça, Kürtçe, Japonca, İbranice, Fransızca ve Flemenkçe’ye çevrilerek, kendisi ve başka sanatçılar tarafından da seslendirildi.  1988 yılının Ekim ayında TRT 1’de çocuk ve aileye yönelik bir eğitim kültür ve eğlence programı olarak başlayan “7’den 77’ye”, televizyonculuk tarihinde ulaşılamamış bir rekora imza attı. Manço, 1990’lı yılların sonlarına doğru “Kaplumbağanın Öyküsü” projesini “Mançoloji” adlı son albümüyle sevenlerinin beğenisine sunamadan hayata veda etti. Sanatçı, 56 yaşındayken 1999 yılının 1 Şubat’ında evinde geçirdiği kalp krizi nedeniyle hayata veda etti. Ece Temelkuran: Yükselen sağ dalganın en etkili aracı utanmazlık
Oğuzcan ÜNLÜ Ece Temelkuran Türkiye ve dünyada yaşanan politik gelişmeleri yıllardır yakından takip eden bir yazar. Aynı zamanda İlerici Enternasyonal gibi uluslararası dayanışma ağlarının katılımcısı. Yazılarında insan hakları, sokak hareketleri, demokrasi, otoriterleşme ve diktatörlük gibi konulara odaklanan Temelkuran, edebiyat kitaplarıyla da tanınıyor. Son çıkan kitabı “Bu da Geçer” ise pek çok farklı konu hakkında Temelkuran’ın kişisel deneyimlerini ve fikirlerini anlattığı çeşitli yazılardan oluşuyor. Temelkuran’la “Bu da Geçer” kitabı ve güncel gelişmeler üzerine konuştuk. ► Kitabınız okura yazılmış bir mektupla başlıyor. Neden öncelikle okura seslenmek istediniz? Benim gibi birçok yazarın ve gazetecinin okurla ilişki kurma yolları zor kullanarak tıkandı, biliyorsunuz. Bu, yıllar içinde kademeli olarak, önce en muhalif yazarlardan başlayarak, sonra daha ana akım diyebileceğimiz yazarları ve gazetecileri de içine alarak, Türkçe yazının birbirini besleyen okur-yazar bağlantıları ortadan kaldırıldı. Ben okurumu özledim, okurdan da beni özleyen vardır diye ümit ederek, özel bir bağlantı kurmak istedim. Artık Türkçe benim için onlarla kurduğum bağ. Geri kalanı hakikaten anlamsız ve bayağılıklarla dolu bir gürültü. ► Bu da Geçer’in bir bölümünde, “Her utanç değil, vicdanın utanması bizi iyi insan yapan şey” diyorsunuz. Vicdanın utanması neden önemlidir? Bu, sadece Türkiye için değil, bütün dünya için kurulmuş bir cümle. Bugünün siyasi ve ahlaki kriziyle ilgili. Biliyorsunuz, dünyada yükselen sağ dalganın en etkili politik araçlarından biri utanmazlık. İnsan onuruna yara verecek kararlar ve eylemler yeni sağın neredeyse gururla sahiplenip yükselttiği bir tutum. İnsanlara, siyasi kürsülerden yiyecek ya da satranç tahtası atmak ya da Trump’un yaptığı gibi Katrina Kasırgası’ndan sonra insanlara uzaktan kâğıt havlu atmak... Bunlar utanç verici şeyler çünkü insana yakışan ahlakın büsbütün ortadan kalktığı anlar bunlar. Utanç ve utanmazlık deyince insanların aklına genel olarak mahremle ilgili meseleler gelir ama ben ahlaki ve vicdani utanç diyerek bunu anlatmak istedim. Ve bunun kaybı bugün dünyada sağ dalganın iktidarı ele geçirdiği ülkelerde herkesin başka cümlelerle sıkıntısını ifade ettiği bir gerçek. SADECE ÜLKENİZ HAKKINDA KONUŞMANIZ BEKLENİYOR ► Yine kitabınızın bir bölümünde, “Batı’daki aydın çevrelerinin ve medyanın yazı yazan Ortadoğulu kadına dair bir romantizmi var” derken neyi kast ediyorsunuz? Bu durum üzerine yaşadığınız kişisel tecrübeleriniz var mı? Komik ve trajik bir durum bu. Türkiye gibi bir ülkeden gelip de dünya sahnesinde bir söz söylemeye kalktığınızda, en bilinçli kesimlerde bile müstehcen diyebileceğimi bir beklenti oluşuyor. Sizden “Canımı barbarların elinden zor kurtardım da kendimi medeniyetin kollarına attım” gibi bir mızıldanma bekliyorlar. Aynı zamanda sadece kendi ülkenizden söz etmeniz bekleniyor. Vaktiyle Yönetmen Metin Erksan durumu “Türkiye’den film değil, kilim istiyorlar” diyerek mükemmel anlatmıştı. Bu, hala geçerli. Çünkü dünya ile ilgili söz söyleme ayrıcalığı hala Batılı Beyaz Adam’a ait. Orient’ten gelen bir kadının girmesine kolayca izin verilen bir alan değil. Tabii ki How ToLose A Country (Bir Ülke Nasıl Kaybedilir) kitabının çeşitli dillerde yayınlanmasından sonra yaşadığım kişisel tecrübeler sebebiyle söylüyorum bunu. Kitap yükselen yeni, küresel sağın bütün dünyada aynı şekilde çalışan mantığını anlattığı ve sadece Türkiye’ye odaklanmadığı için başlangıçta böyle bir tavırla karşılaştığım için söylüyorum. ► Kitabınızda yer alan, “Sıradanlığın Kötülüğü Karşısında Onurun Neşesi” adlı uzun yazınızda Arendt’in kullandığı pek çok kavramla birlikte Spartaküs’ü anladığınızdan bahsediyorsunuz. Mücadeleyi, onuru ve neşeyi açar mısınız? Onurun neşesi kavramı geçtiğimiz yıl üzerine düşünüp yazdığım bir kavram. “İnsan neden direnir?” sorusunun varoluşumuzun özünde bir cevabı var mı meselesini düşündüm. Yakında çıkacak Together: 10 Choicesfor a BetterNow (Hep beraber: Daha iyi bir şimdi için on seçenek) kitabında uzun bir bölüm oldu bu. O bölümü yazarken sorum şuydu, ‘Direnmek neden öfke ve acı ile beraber düşünülüyor?’ Gezi’de her birimizin yaşadığı o ‘tamamlanma’ ve ‘bir olma’ duygusu neden politik tarihe kendi ağırlığınca geçmiyor. Direnmenin ve insanlık onurunu korumanın bu varoluşsal neşesi ve bu neşenin hikâyesi, o neşeyi yaşayan kuşakla birlikte yok olup gidiyor ve tarih yazılırken kayıtlara tam geçemiyor. Ve biz hikâyeyi şöyle hatırlıyoruz: Siyah Adam, esarete karşı ayaklandı. Sadece bu değil ki. Siyah Adam, onurunu koruduğunda yaşadığı neşenin tadını başka hiçbir hayatta bulamayacağı için de ayaklandı. İnsanlık onuru için başkaldıran insan çok büyük bir olasılıkla kurban olacağını bilir ama buna rağmen yapar bunu. Neden? Çünkü onurun neşesi en büyük korkudan daha kudretlidir. BİZİM BİZDEN BAŞKA ÇAREMİZ YOK ► Bu da Geçer’de ve diğer çalışmalarınızda liberal temsili demokrasinin güncel krizinden söz ediyorsunuz. Sağ popülizm altında kendini gösteren bir faşizm söz konusu. Öte yandan dünyanın pek çok yerinde farklı direniş pratikleri de kendini gösteriyor. Sizce toplumlar bu düzen krizinden nasıl çıkılabilir? Bunun yepyeni, mucizevi bir iksiri yok. İnsanlık tarihi boyunca nasıl olduysa yine öyle: Örgütlenerek ve direnerek. Fakat faşizm çok belalı bir maraz. Faşizm, temel politik sözleşmeyi ortadan kaldırmaya yönelik bir saldırı. Bütün siyaset mekanizmanın (moda deyişle) ontolojisini dağıtıyor. Tarihte hiçbir surette kendi kendine sönmemiş bir cehennem ateşi. Bugünün en önemli sorunu, 2. Dünya Savaşı döneminde olduğu gibi moral üstünlük kullanarak faşizm karşıtı güçleri örgütleyecek uluslarüstü veya uluslararası bir mekanizma yok. Dünyanın en gelişmiş demokrasiler olarak öyle ya da böyle kabul ettiği ülkeler de aynı sağ dalganın etkisinde. Yani döneceğimiz bir ‘bir üst merci’ kalmadı. O yüzden uluslararası halklar dayanışması üzerine konuşup duruyorum zaten. Daha amiyane tabiriyle, “Bizim bizden başka çaremiz yok artık.”  ► Geçtiğimiz yıl kurulan İlerici Enternasyonal’in Türkiye üzerinden katılımcılarından birisiniz. Daha önce de çeşitli uluslararası işbirliklerini takip etmiştiniz. İlerici Enternasyonal’deki güncel tartışmalardan biraz bahsetmek ister misiniz? Son dönemde Latin Amerika ülkelerindeki seçimler ve JullianAssange ile ilgili gündem maddelerine odaklanıldı İlerici Enternasyonal’de. Ama sanırım bundan sonra gündemini giderek dünyayı daha iyi kapsayacak şekilde genişletecek. Danışma Kurulu üyesi olarak Türkiye’den HDP Onursal Başkanı Ertuğrul Kürkçü ve ben varız. Fakat bu oluşum hem yeni hem de henüz gücü son derece kısıtlı. Bünyesine işçi-emekçi örgütlenmelerini katmaya devam ediyor şimdilik. Ve bugünkü en önemli konu bu bünyeyi olabildiğince genişletmek. GERİ ADIM ATMAYIN ► Bugünlerde Boğaziçi öğrencileri okullarına dönük ve aynı zamanda ülkenin pek çok yerindegörülen antidemokratik uygulamalara karşı direnişe geçtiler. Siz Boğaziçililere neler söylemek istersiniz? Bravo! Helal olsun! Yanınızdayız. Tek bir geri atmayın ne olur... gibi şeyler söylemek isterim. Bugüne kadar tek bir akademisyenin bile rektör yardımcılığı görevini kabul etmemesini hayranlıkla takip ediyorum. Eğer diğer kurumlar da kendi onurunu böyle koruyabilseydi bugün böyle bir Türkiye’de yaşamıyor olurduk. Gehenna’dan sesler
‘Cehennem’in hem sözcük kökeni hem de anlam açısından ‘Ge Hinnom’dan geldiğini artık neredeyse herkes biliyor. Bugün hâlâ Kudüs’ün merkezi sayılabilecek bir noktada bulunan Ge Hinnom (Hinnom Vadisi) Yahudiye kralları tarafından çocukların yakılarak kurban edildiği törenler için kullanılan çukur bir alandı. Bu putperest ayin yasaklandıktan sonra Ge Hinnom’un çöplerle birlikte hayvanların ve idam edilen suçluların cesetlerinin atıldığı bir yere dönüştüğü biliniyor. Hatta ne acayiptir, eğer Aramatyalı Yusuf Pontus Pilatus’tan İsa’nın bedenini çarmıhtan indirip bir mağaraya gömme izni almasaydı, büyük olasılıkla İsa’nın cesedi de iki yanında çarmıha gerilen hırsızlarınkiyle birlikte Ge Hinnom’a atılacaktı. Ateşle ve iğrenç bir kokuyla tanımlanan Ge Hinnom zamanla dinsel mitolojinin cezalandırma alanı ‘gehenna/cehennem’e dönüştü, Hıristiyanlık ve İslam’da olgunlaşarak bildiğimiz temel inançsal tehdit haline geldi. Cehennem sözcüğünün bu etimolojik macerası, bir yandan dinsel inançların oluşumundaki kültürel antropolojik unsurları, bir yandan da çok basit bir gerçeği gösteriyor: Cehennemi biz yaratıyoruz, kendi dünyamızda. Savaşlarıyla, salgın hastalıklarıyla, sömürü sistemleriyle tüm insanlık tarihine yayılmış bir ‘cehennemleştirme’ süreci bu. Ama özellikle 20’nci yüzyılda, faşizm olgusunun ortaya çıktığı modern dünyada cehennem çok ilginç bir yapıya büründü; bizi ne olursa olsun çılgınca eğlenebileceğimize ikna etmiş yeni bir düşünmeme tarzı. Adorno, “Auschwitz’den sonra artık şiir yazılamaz” demişti. Böyle bir cehennem gerçekliğine tanık olan insanlık, o andan önceki gibi yaşayamazdı artık. Ama her şeyi birbirine benzetip içini boşaltan kitle kültürü sayesinde hâlâ türlü türlü şiir yazılıyor, şarkılar türküler söyleniyor. Yaratıp kendimizi mahkûm ettiğimiz cehennem, son 70 yıldır, tarih boyunca olduğundan daha fazla ehlileştiriliyor, hayalî bir öbür dünya mekânına indirgenerek görünmezleştiriliyor. Neyse ki kitle kültürünün bu akıl sömürüsüne karşı, başta avangard sanatçılar ve sanat akımları olmak üzere, uyarı işaretleri de var. Dadacılar, Sürrealistler, Rus formalistleri, Kübistler, Kavramsalcılar, Sitüasyonistler, bağımsız sinemacılar, avangard müzisyenler yaşadığımız dünyanın bize sunulmayan yanlarını görünür kılmaya çalışıyor. *** Bu haftanın sürpriz filmi Mimaroğlu, seyirciyi ‘Yeni Müzik’ ve elektronik müziğin dünyayı görme biçimiyle buluşturuyor. Serdar Kökçeoğlu’nun elektronik müzik üstadı İlhan Mimaroğlu’nun işitsel ve görsel yapıtlarından ürettiği hipnotize edici kolaj-belgeselini izlerken, Mimaroğlu’nun bu dünyanın gerçekleri ve gerçekmiş gibi sunulan yanlarıyla kurduğu ilişkiye tanık oluyoruz. Benim ‘Yeni Müzik’le tanışmam biraz geç oldu maalesef. Arnold Schönberg’i, John Cage’i, atonal ve polifonik müzik çalışmalarını yarım yamalak biliyordum elbette, ama Krzystof Penderecki’yi, György Ligeti’yi, 11 Eylül 2001 İkiz Kuleler saldırısı hakkında “Tüm kozmosta mümkün olan en büyük sanat eseri!” yorumunu yapan Karlheinz Stockhausen’i ve daha nice besteciyi ancak 2000’lerin başında keşfedebildim. Bu müzik türüyle kişisel ilişkimi ancak şöyle tarif edebilirim: Nazi Partisi’nin iktidara geldiği yıl Polonya’da doğan, Yahudi olmasa da soykırımın dehşetini gören Penderecki’nin Threnody to the Victims of Hiroshima (Hiroşima Kurbanlarına Ağıt) ya da Dies Irae-Auschwitz Oratoryumu gibi ağıtlarını dinlerken göğüs kafesim patlayacakmış gibi hissediyorum mesela. Stockhausen’in Oktophonie’sini dinlerken kafatasımın içinde devasa bir uzay boşluğu oluşuyor. Macar usta Ligeti’nin Atmospheres’ini dinlerken dünya denilen şu alev çukurunun coğrafyasını santim santim görüyor, İlahi Komedya’da Dante’nin cehennemden geçerken hissettiklerini anlıyorum sanki... Bana hissettirdikleriyle biraz ‘sinik’ görünebilir, ama bugünün akıldışı dünyasında bu tür bir gerçekçilikten zarar değil ancak fayda görürüz. İçinde elektronik seslerden insan çığlıklarına, şehir gürültülerinden bizzat kayıt cihazlarının çıkardığı seslere dek birçok işitsel unsuru barındıran bu müzik, dinleyicisini rahatlatmaya, eğlendirmeye, hüzünlendirmeye yönelik konvansiyonel müzikten çok farklı bir noktada duruyor; geleneksel müziğin hazcı estetiğine karşı, modern dünyayı anlamaya yönelik devrimsel nitelikli bir ‘yeni estetik akıl’ öneriyor. Bu müzikle iletişim kurmak biraz zor olabilir belki, ama Mimaroğlu belgeseli, Yeni Müziği Türkiyeli bir temsilcisinin dünyaya, daha doğrusu ‘gehenna’ya bakışı üzerinden tanımak için çok iyi bir fırsat. Ünlü müzisyen Sophie Xeon yaşamını yitirdi
‘Gölge’den Adem’e’ mahalleden kente
MURAT TIRPAN Burak Aksak ve Selçuk Aydemir'in yaratıcısı olduğu Netflix'in yeni Türk dizisi 50m2 bu platformda karşımıza çıkan neredeyse tüm yerli işlerde olduğu gibi "güzel ama.."larla malul bir hikâye. Komik anlarıyla, başarılı oyunculuklarıyla, rahatlatıcı atmosferiyle çekici ama öte yandan da aynı oranda gerçeklikle ilişkisi açısından sorunlu. Bu dijital enfiye kutusunun içinden çıkanlar rahatlamamızı ve keyif almamızı sağladıkları gibi öte yandan aşırılıklarıyla da zorluyorlar bünyemizi. Bu bağlamda 50m2 hem gönül rahatlığıyla iki fırt çekilebilecek kadar keyifli hem de sizi fena aksırtabilecek rahatsız edici bir enfiye. Ama gelin bu klasik "Netflix dilemma"sını bir kenara bırakıp başka bir şeyle ilgilenelim. 50m2 dönüşümler üzerine kurulmuş bir hikâye. İki tür dönüşüm var, biri elbette son yılların popüler meselesi kentsel dönüşüm diğeri de dizinin kahramanı Gölge'nin Adem'e dönüşümü. Bir yandan Gölge Adam'ın sadece gölgesinin kalmasını umut ederken diğer yandan "mahalle"nin kente dönüşmemesini arzuluyoruz dizi boyunca. Gölge, Adem'e dönüştükçe mahalle dönüşmemeyi başarabiliyor ancak, ters bir denklem. Dizide bir yandan 50m2'de çay içerek mutlu olabilen mahalle sakinlerini izlerken öte yandan geniş mekanlar ve kırk yıllık viskilere sahip olanların huzursuzluğuyla karşılaşıyoruz. Burada sorulması gereken soru şu: Mahalleyi, yine ve yeniden, bir tarafta tanımlayıcı karakterleri muhtarı, imamı, tatlı küçük kızı, delişmen âşık genci ve mini kötülük timsali otoparkçısı ile diğer yandan belirleyici mekânları, halı saha, terzi dükkânı, otopark ve şirin kafesi ile tipik bir "gemeinschaft" olarak tanımlamak ne kadar geçerli? Sosyolog Ferdinand Tönnies'in bize miras bıraktığı Gemeinschaft, yani ilişkilerin daha çok kendi hatırları için desteklendiği, duygusallığın hüküm sürdüğü ve geleneklerin egemen olduğu, daha çok mekanik dayanışmanın görüldüğü bir toplum şekli. Öte tarafı temsil eden kötünün adının Servet olmasına karşı Muhtar'ın adının bile Muhtar olduğu, tanımlayıcı mekan olan terzinin Adil olarak adlandırıldığı, yine Aksak'ın imzasının bulunduğu başka bir diziden, Leyla ile Mecnun'dan kopup gelen fantastik bir ruh hali. Cengiz Bozkurt'un o dizide de Erdal Bakkal olarak mahalleyi şirinleştirenlerin başında gelen haliyle buradaki rolünün paralelliği bizi şaşırtmamalı. Aksak'ın kalemi mahalleyi tüm bu "mutlu ve komik" haliyle 'ev'in kendisi haline getirirken Adem'in kişiliğini bulmasının da tek yolu olarak tanımlıyor. Bir yerde "yeterince karanlığa gömülürsen gölgen yok olur" derken para babası Servet, ondan kurtulmaktan bahsediyor. Nihayetindeyse dizi gölgenin yok olmasının tek yolunun 50m2'lik şirin bir terzi dükkanına girmek olduğuna bağlıyor meseleyi. Oysa elimizde mahallenin tüm sakinlerinin gölgelerden ibaret olduğu başka örnekler var, Azra Deniz Okyay'ın Hayaletler'i mesela. Burada kentsel dönüşümler mahallelilerin kafasında değil, tam da yaşadıkların yerin ortasında. 50m2'deki gibi bir diyalogdan ibaret değil, son dönem Türk sinemasında sıkça gördüğümüz gibi, iş makinası gürültüleriyle bizi boğmakta. Burada şirin kafe sahibi muhtarın kızları yerine belediyede temizlik görevlisi olarak çalışan ve hapishanedeki oğluna para bulma derdindeki İffet ya da mahalledeki çocuklara gönüllü eğitmenlik yapan ve feminist eylemlerde başı çeken Ela'nın hikâyeleri var. Okyay'ın mahallesinde ancak extasy aldığında dövüşebilen köpekler ve buna benzer olarak yaşama hırslarıyla ayakta durabilen Didem gibi genç kızlar var. Bir tarafta mahallenin zar zor hayatta kalmaya çalışan hayaletleri, diğer yanda ise Adil terzi fantezisi. Hayaletler'deki orada yaşamaya çalışan ya da oradan kaçmaya çalışan insanlar ile oraya, kendilerine tarif edilmiş evine dönmeye çalışan adam arasındaki zıtlıkla karşı karşıyayız. İnsanı kasabadan çıkarabilirsin ama aklından kasabayı çıkaramazsın muhafazakarlığı. Yersiz-yurtsuz Gölge'den mahalleli Adem yaratıp kentsel dönüşümleri kafamızdan atma formülü. Nurdan Gürbilek'in son kitabı İkinci Hayat'ta yazdığı gibi 'Muhafazakârın ölmek bilmeyen düşü: Bir çatlak yokmuş gibi, hiç açılmamış gibi, dünün darbesi bizi başkalaştırmamış gibi hep aynı eve dönmek. Borcu arzuya dönüştürmek. Köyünü unutmayan adam.' Burada Freudcu tekinsiz (Unheimlich) olan Servet'in plaza mekanlarından, viskilerindense daha çok muhtarın mahallesi gibi geliyor bana. Zorlu hayat şartlarının, iş makinelerinin, uyuşturucunun, parçalı (fractured) ve karmaşık bir kabusun bastırıldığı, sempatik karakterlerin işli yorganlara sarılıp uyuduğu bir "yok mekan" seyircinin içinde psikolojik fırtına koparabilen, "zihinsel vertigo" ve bir tür "ecstasy etkisi" yaratabilecek hikâyeler belki 50m2'den daha zor tüketiliyorlar ama kuşkusuz daha samimiler. Portakal çiçeği kokusu ve bir güvercini anlamak
Yankı DİYAR “Her şeyi paylaşırız burada. Sevincimizi, üzüntümüzü, dertlerimizi.Ama özlemlerimizi, özellikle seni yakan, her düşündüğünde senin burnunun direğini sızlatan, kişisel özlemlerini pek değil. Çünkü biliriz ki, özlem yakar insanı mahpusta. Herkesin dağ kadar büyük ve içinde akacak lav kadar yakıcı olan bir hasreti varken, bir de bizim yanıp tutuşuyor olmamızın altında kalmamalı insanlar. Bu yüzden kaç gündür kimselere anlatamadan, içim içimi yiyerek dolanıyorum koğuşta. Bir başkayım! Bir delişmen bakıyorum herkese! Görüyorlar, hatta belki de anlıyorlar ama yine de ne onlar soruyor, “Nedir bu haller” diye, ne de ben çıkabiliyorum bu ne yerdeyim, ne gökteyim hallerimden. Çünkü yaşadığım, bir Adana ve bir de Portakal Çiçeği Kokusu!”  Bu satırlar Su Yayınları’ndan çıkan Mehmet Tepebaşı’nın ‘Portakal Çiçeği Kokusu Bir de Adana’ kitabının tanıtım bülteninden. Devrimci duyarlılığın, dayanışmanın, mücadelenin en güzel biçimleriyle yansıdığı kitap onların, bizim, hepimizin yaşamında, kendileri küçük ama yaşamlarımızda büyük izler bırakan öykülerden oluşuyor. BAŞKALARI İÇİN YAŞAYANLAR  Herkes için yaşanabilir, güzel bir dünya uğruna bedeller ödemekten çekinmeyen, halkın mutluluğu için kendi yaşamlarını ortaya seren devrimciler, dünyanın en ücra köşesinde oluşan bir kötülüğe karşı duyduğu öfkenin aynısını, hemen bitişiğindeki komşunun kapısında yaşanan zalimliğe karşı da gösterebilen insanlardır. Onların bu özellikleri atlanır, ya da görmezden gelinirse, bu kitaptaki öyküleri anlamak zorlaşır. Düşünün bir kez, yirmi idama ve müebbet hapse mahkûm politik tutuklunun da olduğu koğuşun ortasına yaşlı, yorgun, yardıma muhtaç bir güvercin düşüyor ve düştüğü andan itibaren, koğuştaki herkesin haklarına sahip bir birey olarak kabul ediliyor. Bir güvercini anlamak, onun isteklerinin hiç de sıradan, anlamsız istekler olmadığının farkına varıp, tüm ciddiyetiyle kabul etmek ve gerekliliklerini yerine getirmek devrimci duyarlılığı anlamadan nasıl açıklanır?  İdamlık biri ve bir gövercin eşitliği! Kulağa bile saçma gibi gelen bu eşitleme devrimcilerin bu dünyadaki her canlıya gösterdikleri duyarlılığını bilmeden anlaşılabilinir mi?  Onları dört duvar içine hapsetmeyi bile aslında lüks olarak değerlendiren savcıların, cezaevi müdürlerinin, işkence yapmaktan özel olarak zevk alan başgardiyan ve gardiyanların bile nefretlerine, kinlerine, hınçlarına rağmen, herşeyi yapabilecek yetenekte, her şeyi bilecek entellektüel düzeyde diye tanımlamaları ve bunu saygı ile itiraf etmeleri devrimcilerin yaşadıkları her yerde ve her koşulda devrimci kişiliklerini ortaya koymalarından değilm midir?  DİRENMENİN SIRRI NEREDEDİR?  Ceberut bir babanın yarattığı, anlatılması zor bir acı sarmalı içinde nasıl çıkılır? Bir genç kız, hiç konuşma olanağı bulamadığı, ama gece gündüz dünyasını doldurduğu sevdiğinin, neden olduğunu bile bilemeden yok olmasına nasıl dayanır? Sıradan bir kızın, iki göz odası olan bir gecekondudan, mekânı hiç değiştirmeden deryalara dalması, tüm dünyayı önüne serecek bir bilgeliğe ulaşması nasıl gerçekleştirilir? Zalimlerin zulmüne, karanlık güçlerin tehditlerine ölümüne direnmenin sırrı nerededir? Devrimciler her koşulda, kendilerine zulmeden zalimlerin bile şaşırdığı, ama aynı zamanda takdir etmek zorunda kaldığı kadar neşeli kalabilendir. Hayatın en karanlık kesitinde bir ışık bulmak onların yaşam biçimidir. Bir kelebek zalim, karanlık, pis bir hücrede ancak devrimcilerin göreceği ve uğruna çok şeylerini vereceği görünmez renkleri çizebilir. Bir dal portakal çiçeği onları, yaşadıkları yerin korkunç gerçekliğinden koparıp ta çocukluk yıllarına götürebilir. Bu kitap onların, bizim, hepimizin yaşamında, kendileri küçük ama yaşamlarımızda büyük izler bırakan öykülerden oluşuyor. Sanat hayattan kopunca…
Bugün ve yarın iki değerli insanımızı anacağız, “Adalet ve Demokrasi Haftası” kapsamında. 31 Ocak 1990’da hukukçu – yazar Muammer Aksoy, 1 Şubat 1979’da gazeteci Abdi İpekçi siyasi cinayetlere kurban gitmişlerdi. Tıpkı, Bedreddin Cömert, Bedri Karafakioğlu, Doğan Öz, Cavit Orhan Tütengil, Ümit Kaftancıoğlu, Kemal Türkler, Bahriye Üçok, Çetin Emeç, Musa Anter, Ahmet Taner Kışlalı, Hrant Dink, Tahir Elçi gibi… Onlara sahip çıkmak görevi en başta sinemacılara düşmez miydi? Oysa yalnızca İpekçi cinayetini konu alan bir filmimiz var: Oğuzhan Tercan’ın “Uzlaşma”sı... Kısa ya da orta metraj belgesel çalışmalar var bu isimlerden birkaçı üstüne, ama çok daha kapsamlı ‘yaratıcı belgesel’leri ve kurmaca filmleri hak etmiyorlar mı? Siyaset dünyamızın liderlerinin de sinemamızda gereğince işlendiğini söyleyemeyiz. Birkaçına ‘Siyaset Meydanı’ başlıklı yazımda değinmiştim. Menderes’in yaşamını beyazperdeye taşımaya Halit Refiğ’in ömrü yetmedi. Peki, İsmet İnönü’nün ya da Ecevit’in yaşam serüvenlerini beyazperdeye yansıtmayı düşünen yönetmenlerimiz var mıdır, bilemiyorum. Belki olmuştur da, yapım maliyeti gözlerini korkutmuştur, ya da destek fonunu elinde bir silah gibi kullanan AKP hükümetinin böyle bir konuya sıcak bakmayacağını düşünmüşlerdir. Tayyip Erdoğan’ın yaşamını konu alan iki filmden ilkinin uğradığı gişe felaketinden sonra, ikincisinin yapılamadığını da anımsatmakta yarar var. İktidara yaranma çabasının hazin sonu… Oscar’larda ülkemizi temsil etmek üzere bir Kore filmi uyarlamasını seçecek kadar konu sıkıntısı çeken sinemamızın, yakın tarihimizde yaşanmış toplumsal facialarla ilgilenmekten kaçındığını görüyoruz. Yusuf Kurçenli’nin “Karartma Geceleri”, Tomris Giritlioğlu’nun “Salkım Hanımın Taneleri“ ve “Güz Sancısı”, Özcan Alper’in “Gelecek Uzun Sürer”, Kazım Öz’ün “Bahoz”, Mahmut Fazıl Coşkun’un “Anons” filmleri ülkemizi sarsan siyasal olaylara değinen az sayıdaki film arasında. Dersim, Madımak katliamlarını beyazperdeye taşıyan belgeseller yapıldı, ama yakın tarihimizin önemli olaylarından pek çoğu anlatılmadı, anlatılamadı… Siyasetin krizi sinemanın ekmeği Sinema dünyasında, siyasi krizleri, entrikaları konu alan sayısız film yapıldı. Frank Capra’nın “State of the Union”, “Bay Smith Washngton’a Gidiyor” adlı filmleriyle bu alanda öncülük yaptığını söyleyebilirim. Michael Ritchie’nin “Aday”ından Tim Robbins’in “Bob Roberts”ine, Alan J. Pakula’nın “Parallax Esrarı”ndan George Clooney’in ”Zirveye Giden Yol”una, Sidney Pollack’ın “Akbabanın Üç Günü”nden Barry Levinson’un “Başkanın Adamları”na Amerikan siyasal sistemini eleştiren pek çok ilginç yapım vardır. Amerikan İç Savaşını, Mc Carthy dönemini, Vietnam Savaşı’nı ele alan filmleri sıralamaya kalksam bu yazının sınırları yetmez. Önceki yazılarımdan birinde sözünü ettiğim, Aaron Sorkin’in “Chicago 7’lisinin Davası” da Amerikan adaleti üstüne yapılmış en güzel filmlerden biri. İzlenmeli… ABD dışına uzandığımızda, Bertolucci’nin “1900”, Wajda’nın “Vaatler Ülkesi” ve “Mermer Adam”, Eisenstein’ın “Ekim” ve “Potemkin Zırhlısı” gibi başyapıtlarının yanısıra, Bondarçuk’un “Dünyayı Sarsan On Gün”ünü, Solanas’ın “Fırınların Saati”ni -henüz izlememiş olanlara- önermek isterim. Bir de, Nazi işgali altındaki Paris’te yaşayan sanatçıların şaşkınlığını ve ihanetini gözler önüne seren Edouardo Cozarinski’nin “Tek bir Adamın Savaşı”nı… Sessiz Çığlıklar Bazı yönetmenler, ülkelerinin tarihini alegorik anlatımlarla yansıtmayı tercih etmiştir. Macar ustalardan Istvan Szabo, “Budapeşte Öyküleri”nde ülkesinin içinden geçtiği zor dönemleri devrilmiş bir tramvayı yeniden raylar üstüne koyarak yangınların içinden geçiren bir grup insanın, “İtfaiyeciler Sokağı, 25”te bir apartmanın farklı kimliklerdeki sakinlerinin serüvenleri aracılığıyla anlatırken, özyaşam öyküsünden izler taşıyan “Düş Görme Çağı” ve “Baba” filmlerinde ülkesinde yaşanan 1956 isyanını etkileyici bir sinema diliyle aktarmıştır. Reel sosyalizm eleştirisi, Batı dünyasının yaptığı pek çok filmde ‘karikatür’ düzeyinde kalırken, bu serüveni içerden yaşayan eski Sosyalist ülkelerden gelen eleştirilerinin bir bölümü gerçeklere ihanet etmeyen, insancıl yaklaşımları ile öne çıkar. Bunlardan biri, yeni izlediğim 2018 yapımı Alman filmi “Sessiz Sınıf” (Amerikalılar ‘Sessiz Devrim’ demeyi tercih etmişler). 1956 Macar ayaklanmasının Doğu Almanya’daki bir lisede yankılanmasını konu alan yönetmen Lars Kraume, gerçek bir olaydan yola çıkarak, Budapeşte’de sosyalist rejime başkaldıran Macar gençlerin Sovyet askerleri tarafından öldürülmesini protesto etmek amacıyla öğretmenlerinin sorularını sessizlikle yanıtlayan ve soruşturma sonucu okuldan atılan gençlerin dayanışmasını ve çoğunluğun Batı Berlin’e ilticasını anlatıyor. Kraume, ayaklanmanın ardındaki provokasyondan ve ‘Özgür Dünyanın Sesi’ radyosunun yaydığı yalanlardan da söz ederek, klişelerden olabildiğince uzak durmayı başarıyor. Siyasal çalkantıların bireylerin yaşam öyküleri üzerindeki etkisinin, Alman sinemacılar tarafından sıkça işlenen bir tema olması şaşırtıcı değil, Almanya’nın yaşadığı Nazi felaketi düşünüldüğünde… Usta yönetmen Michael Verhoeven, “Kötü Kız” adlı 1990 yapımı filminde, ailesinin geçmişindeki Nazi izlerini keşfeden bir kızın dramını anlatmış, benzer bir hikaye daha sonra Costa-Gavras tarafından da ele alınmıştı. Dünyadan haberler “Kanlı Pazar” filminde İngiliz askerlerinin 1972 yılında binlerce İrlandalı militanı katlettiği bir toplumsal olayı konu alan (ve bu filmiyle Berlin’de ‘Altın Ayı’yı kazanan) İngiliz yönetmen Paul Greengrass’ın, bu yılın Oscar adayları arasında yer alması muhtemel yeni filmi “Dünyadan Haberler”, İç Savaş’ta matbaasını ve karısını kaybeden bir yayıncının kasaba kasaba dolaşıp haberleri okuyarak yaşamını sürdürürken rastladığı, ailesinin öldürülmesinin ardından yerliler tarafından büyütülmüş ve ‘kiowa’ dilinden başka bir dil bilmeyen bir küçük kızla dostluğunu anlatırken, günümüzde önem kazanan bir konuyu, ırkçılığı eleştirmeyi ihmal etmiyor… Peki, biz daha ne kadar bekleyeceğiz acaba, sinemamızın geçmişimizle yüzleşeceği günler için? Ajanda: Ne dinlemeli?
Işıl ÇALIŞKAN METAL RUHUYLA DEVRİLİR GİDER SURLAR “Sonunа kаdаr tаşıyаmаzsın/ Dökülür bütün sırlаr/ Kаleler düşer, koruyаmаzsın/ Devrilir gider surlаr”… Ülkemizin efsane heavy metal müzik grubu Pentagram’ın yeni şarkısı “Sur”un sözleri. Pentagram ruhunu doğrudan yansıtan şarkı, sözleriyle de oldukça iddialı. Şarkının video klibi de Gökalp Gönen’in yazıp yönettiği 2015 tarihli animasyon 32 ödüllü kısa film “Golden Shot / Altın Vuruş”tan uyarlandı. Biz susalım, onlar söylesin… FUAT SAKA’DAN TÜRKÜLERLE ANADOLU TURU Karadeniz müziğini batılı enstrümanlarla harmanlayan ve birçok dilde şarkılar seslendiren Fuat Saka, yeni albümü “Avaz” ile müzikseverlerle buluştu. 14 şarkılık bir albümle dinleyici karşısına çıkan Saka, pandemiye şarkılarla meydan okuyor. Bir Fırtına Tuttu Bizi, Dağlar Başı Olaydım, Açıl Mor Menevşem gibi türküleri özgün yorumuyla sunan Saka’ya albümde Zurab Cagnidze, Zaza Miminoschwili, Orhan Şimşek ve Tunan Kurtisev eşlik etti. Saka, türküler aracılığıyla dinleyiciye Anadolu turu vadediyor.  CAZ RÜZGÂRININ GETİRDİĞİ MASALLAR Caz müzisyeni Ceyda Özbaşarel, ilk albüm çalışması Madtime Stories ile müzikseverlerin karşısında. Vokal ve piyano eğitmeni, şarkıcı, kompozitör ve söz yazarı Ceyda Özbaşarel, yılların birikimini albüme dönüştürdü. Things & Records etiketi ile yayınlanan Madtime Stories isimli 9 şarkılık albüm, 8 İngilizce, 1 Türkçe parçadan oluşuyor. Sözü ve müziği Özbaşarel’e ait olan albümün düzenlemelerinin bir kısmı Adem Gülşen'e, diğer kısmı ise Özbaşarel'e ait. Caz rüzgârının getirdiği masallara siz de ortak olun. Hoş kalma Trump
Işıl ÇALIŞKAN “İşi yoktur ona sarar/ Gücü yoktur buna sarar/ Hiç bir şey bilmez, düşünmez/ Konuşur hep, yorar…” Opera sanatçısı Güvenç Dağüstün, bu sözleri ABD Eski Başkanı Donald Trump için yazdı. Dağüstün ABD Başkanı’nı “The Hıyarlı Şarkı” isimli parçayla uğurlarken bir de Trump’ın görüntülerinden oluşan eğlenceli bir video klip hazırladı. Politik taşlama örneğini bu eğlenceli parçayla sunan Dağüstün, “Trump güzel malzeme verdi. Bu yüzyılda politikacıdan yana çok malzeme sıkıntısı olmuyor” şeklinde konuşuyor. Dağüstün ile yeni şarkısını ve müzik serüvenini konuştuk. Herkes için zorlu geçen 2020 sizin için nasıldı? Herkes gibi benim için de çok zor geçti açıkçası. Borç harç yaşamaya çalıştık. Müzisyen dediğin öyle kenara köşeye para koyabilen biri değil ki. Fakat iyi tarafları da oldu benim için, onu da söylemeliyim. Yazmam, okumam gereken kaçırdığım çok şey vardı. Bütün dünya durmuştu işte ve ben yetişeyim diye beni bekliyordu. Yetişmeye çalıştım. Pandemiyle birlikte sanatçılar da zorlu bir sürecin içine girmiş oldu. Müzik özelinde konuşmak gerekirse siz Twitter paylaşımınızda dokuz ayın sonunda yapılan bin liralık yardımı kabul etmeyeceğinizi söylemiştiniz. Bu bir protesto mu? Tabii ki bir protesto. Yirmi senedir tek kuruş paralarını almamışım, bir tane belediyelerinde şarkı söylememişim. Bu parayı da bir “devlet kültür sanat politikası” ürünü olarak vermiyorlar zaten. Bahşiş atıyorlar. Kültüre, sanata, iyiye, güzele bu kadar düşman bunlar. MÜZİKTE ÖRGÜTLENME Hâlâ sürecin belirsizliği sürüyor. Bundan sonrası için bir öngörünüz var mı? Bu pandemi ilk patladığında Burçin Büke’ye demiştim, “En az üç buçuk milyon ölü” diye. Az kaldı o sayıya yaklaşılmasına maalesef. Kendi sektörüm açışından da cevap vereyim. Örgütlenmenin gerekliliği bir kez daha kendini gösterdi. Ciddi toplantılar yapıyoruz. Bu ülkedeki müzik işçilerini örgütleyeceğiz. Az kaldı, yakında açıklamaya başlarız sürprizleri. Konserler olmasa da şarkılar vasıtasıyla buluştu müzisyen ve dinleyici. Bu noktada şarkıların iyileştirici gücü ve toplum üzerindeki etkisinden de konuşalım isterim… Sanatla ilgili insan, kötü insan olmaz. Ben en kötü zamanlarda içe yolculuğumu, tedavimi sanat ile bulmuşumdur. Bu bakarsın bazen bir Schubert melodisi olur, bazen Kandisnky’nin bir çizgisi. Biz bazılarına anlatamadık bunları. Ayakkabısının arkasına basıp balgam atarak gezenler, hayvan tekmeleyenler, karısını, kızını dövenler normalleştirildi bu ülkede ama biz şiir, müzik, roman, resim, heykel dediğimizde elit olduk. Sürecin üretiminize yansıması fena olmamış anlaşılan. “The Hıyalı Şarkı” bunun ipucunu verdi. Trump’a şarkı yazdıran ilham nereden geldi? Sadece hıyarlı değil ki, daha 18 tane de hıyarsız şarkı kaydettik. Çıkaracağız yavaş yavaş. Bu güne kadar bekledik. Çünkü biz neden albüm yapıyoruz? Konser yapalım diye. E şimdi konser yok, bir şey yok. O nedenle çıkarmadım albümü. Ama artık yavaş yavaş yayınlayacağız şarkıları. Ne olacaksa olsun. The Hıyarlı Şarkı’ya gelince. Burçin’in bir bestesinin üzerine on dakikada falan yazdım o sözleri. Trump güzel malzeme verdi. Tahmin edersin; bu yüzyılda politikacıdan yana çok malzeme sıkıntısı olmuyor. “The Hıyarlı Şarkı” için “hoşça kal” şarkısı diyebilir miyiz? Defol git şarkısı demek daha doğru olur. Hoş kalmasın tabii. “The Hıyarlı Şarkı”da disiplinlerarası bir bütünlük söz konusu. Mizahın şarkılı sunumu demek yanlış olmaz sanırım… Bir kabare şarkısını andırıyor. Kurt Weill gibi, Georg Kreisler gibi. Bizde rahmetli Timur (Selçuk) Abi’nin böyle şarkıları var. Politik taşlaması var. Yıllarca eskimez bu şarkı. Daha öncekiler eskimiş mi? KLİBİ KENDİM YAPTIM Trump’ın danslarının eşlik ettiği video klip şarkıyla şahane bir uyum içinde. O dansların ardındaki mesajı sizden dinleyelim. Klibi karantinalarda evde kendim yaptım. Vesileyle o kurgu programlarını falan öğrendim. Uzun da sürdü meret. Tam yapıyorum bitiyor, adam yeni bir hıyarlık yapıyor. Hadi bir plan siliyorum, yenisini koyuyorum. Böyle böyle çıkması gecikti zaten. En son artık danslarını da koyunca bir daha dokunmadım. Evde en az on farklı versiyonu var klibin. Piyano olduğunu düşünsem de sormak isterim. Sesinizi buluşturmayı en çok sevdiğiniz enstrüman hangisi? Neden? Biz şancılar bu işin eğitimine başladığımız gün piyanistlerle çalışmaya başlarız. Ben çok şanslıyım, okulda da operada da hep en iyi eşlikçilerle çalıştım. Sonra hep dünya starları ile devam ettim. Charles Spencer, David Lutz, Fazıl Say... Son olarak da beş senedir Burçin Büke. Burçin ile elektriğimiz inanılmaz tuttu. Tam anlamıyla bir “ikili” olabilmeyi ilk kez Burçin Büke ile başardım diyebilirim. Bunu başarabilmek için çok fazla zaman geçirmek gerekiyor birlikte; biz onu yapabiliyoruz. Bu büyük bir şans. Ama bunun yanında sesini en çok buluşturmayı sevdiğim diğer bir çalgı ise çello. Burçin Büke ve Çağ Erçağ ile şarkılar kaydettik, bir kaç tane daha edeceğiz önümüzdeki günler. Çağ, dünya çapında bir viyolonselci. Bu kayıtlar da yakında çıkmaya başlar. Türkiye Dans Sporları Federasyonu’nun 56 saatlik “bale antrenörlüğü” programı açması büyük tepki gördü. Sizin yorumunuzu da almak isterim. Gerçekten acayip adamlar bunlar. Anlamıyorum ne yapmaya çalışıyorlar. Bize küçükken bilmediğimiz konularda susmamız öğretildi. Sonra da gider doğrusunu öğrenirdik. Aman neyse önemli değil, kimlere neleri öğrettik. Yine kafalarına vura vura doğrusunu öğretiriz. Giderayak bizden ne öğrenseler kardır, öyle değil mi? BİLET ALIN Kİ GÜÇ BULABİLELİM Yarın “Şair Şarkıları” isimli proje ile dinleyiciyle çevrimiçi yollarla buluşacaksınız. Dinleyiciyi neler bekliyor? Bu konseri çok önemsiyorum. Burçin Büke ile ortak projemiz olan “Şair Şarkıları”nda sadece bestelenmiş şiirleri seslendiriyoruz. Konuklarımız ise Şevket Çoruh ve Zuhal Olcay. Özellikle Pazar gününü ve saat 14.00’ü seçtik. Malum, sokağa çıkma yasağı var. İnsanlar evlerinde otururlarken biraz olsun yüreklerine dokunabilirsek ne mutlu. Bu konserin hiçbir sponsor desteği yoktur. Tek destekçisi de bilet alan izleyicilerimizdir. Bu konserlerin devam edebilmesi için buradan seslenmek istiyorum; bilet alın ki her seferinde yeni projeler üretebilelim, buna güç bulabilelim. Gerçek kurgudan daha şaşırtıcıdır: The Serpent
iPlayer’dan çok kısa bahsetmek istiyorum. İngiltere’dekiler için tamamen ücretsiz bir digital online yayın platformu ve BBC’ye ait. İngiltere’de televizyonda veya digital platformlarda bir şey izlemek için TV lisansı denilen bir vergi ödemiş olman gerekmekte. Bu lisansı girdikten sonra Netflix, iPlayer ve diğerlerini izleyebiliyorsunuz. Aslında belki de bizim elektrik faturası üzerinden ödediğimiz TRT payı gibi bir vergi. Ama bu vergi halka hizmet olarak geri dönüyor orada. Biz ise her sene TRT’ye 1 milyar TL cepten ödeyerek hiç izlemediğimiz bir kanalı adeta ayakta tutmaya devam ediyoruz. En azından sevgili TRT bizden aldığın vergilerle bir dijital platform oluştur ve ücretsiz kaliteli içerik üret. Neden BBC iPlayer’dan bahsederek başladım? Çünkü Ocak ayında bu platformda çok kaliteli iki yapımı izleme fırsatı yakaladım. Bunlardan biri Oscar ödüllü Steve McQueen tarafından (Hunger, 12 Years a Slave) yaratılan ve yönetilen beş filmlik antoloji serisi olan Small Axe projesi. Bir diğer yapım ise, önceden notunuzu alın diye, bugün hakkında konuşacağım The Serpent dizisi. BBC, Netflix ortak yapımı olan bu dizi İngiltere’de BBC iplayer üzerinden izlenmekte ve şimdi bekleyiş dizinin ne zaman dünya genelinde Netflix’te gösterime gireceğinde. Umarım biran önce gerçekleşir ve bu şahane diziyi hepiniz rahatlıkla izleyebilirsiniz. HİPPİ YOLU'NDA SERİ KATİL The Serpent, seri katil, hırsız ve dolandırıcı Charles Sobhraj’ın gerçek hayat hikayesine dayanmakta. Gerçekte öyle şeyler olmuş ki izlerken inanamadım. Tüm bunlar gerçekten olmuş olmasaydı, hiç kimse bunların olduğuna inanamazdı. Avcı ve av üzerine kurulu bir dünya ama bu sefer epey farklı bir yerdeyiz ve avlananlar da hippiler. Yani tüm tabuları reddeden gençler. Benim jenerasyon bu dalgayı ucundan da olsa hissetti ve ben de ömrümün uzunca bir bölümünü hippi olarak yaşadım. Neyse beni bırakalım. Sonuç olarak dizi ile şöyle bir dünyadayız, çoğu burjuva sınıfından olan reddedişçi gençlerin Hippi Trail’in (Hippi Yolu) doğudaki son ayağı olan 1970’ler Bangkok’undayız. Kim bu avlananlar? Amerika’da, öncül karşı kültür hareketi Beat kuşağının etkisinde olan, Vietnam Savaşı ve ırkçılık karşıtlığından beslenen gençler, Avrupa daha ziyade Sovyetler Birliği temelli sol ideolojiden ilham alarak eşitlik savunan ve toplumu değiştirilebileceklerine inanan gençler. Kısacası avlananlar direnen ruhlar.  O DÖNEMİN DİZİSİ GİBİ Tek bir zaman dilimi yerine, hikayelerin kollarını çoklu zaman dilimi kullanarak ilerleyen zorlayıcı ama bir o kadar da zeki ve kaliteli bir senaryo şemasına sahip diziye olumsuz tek eleştiri, bu zaman tablosunu izlemekten hazzetmeyenlerden gelmekte. Bana kalırsa dört dörtlük bir tercih, hem seyircinin hikayeye her daim tam konsantre katılımını sağlıyor hem de olayları parçalardan bütüne o kadar da kolay ulaştırmamış oluyor. Diziyi eşimle izlemeye oturduk ve kendisi dizinin eski olduğunu düşündü, son derece haklıydı aslında çünkü insanlarla konuştuğumda pek çok kişinin de böyle düşünmüş olduğunu gördüm. Dizi 1970’ler estetiğini ve teknolojisini o kadar mükemmel uygulamıştı ki sanat yönetiminin alnından öpmek lazım. Dönem dizisi olarak sinematografi, yönetmenlik, kostümler şahaneydi. Dönem dizisi değil, adeta o dönemin dizisi gibiydi. SERİ KATİL PORTRESİ ÜRPETTİ Dizinin başrolünde Tahar Rahim var. Kendisini en son Damien Chazelle’in The Eddy isimli müzikal drama mini serisinde izlemiştik ama onu aslen elbette ki Jacques Audiard’ın A Prophet filmindeki unutulmaz Malik karakteriyle tanıyoruz. Ezberlediğimiz üzere psikopatlarda, seri katillerde en göze çarpan özellik empati eksikliği yani cinayet işlerken zarar gören kişinin hislerine dair en ufak bir iç görülerinin olmaması. Maniple ederler, yalancı ve ikiyüzlüdürler, kısacası kalpsizdirler. Ve işte her daim sanatın objesi ve süjesi olan bu durumu yani bir seri katilin beyninden, ruhundan neler geçtiğini bizlere o kadar anlatmaya çalıştılar ki filmlerde, dizilerde, belgesellerde birkaç kült örnek haricinde kimi fena değildi kimi ise karikatür gibi kalmıştı. Ama ben itiraf etmeliyim ki bir psikopatın içinden geçenleri hissetmeye en çok Charles Sobhraj karakteri ile yaklaşmış oldum. Tahar Rahim öylesine ürpertici bir karakter ortaya koymuş ki, ona sadece bakmam bile tüylerimi diken diken etmeye yetti. İLKER KALELİ DE BU DİZİDE Dizide bir de Türk oyuncu bulunmakta; İlker Kaleli. Kendisini Öğretmen isimli dizinin ilk bölümünü izlerken görmüştüm, şimdi de bu dizideki çok küçük rolüyle onu ayırt etmeye çalıştım. BBC dizisinde onu görmek gayet normal çünkü oyuncunun Londra geçmişi zaten var, üniversite eğitiminden sonra Londra’ya giderek son derece prestijli LAMDA’da üç sene lisans oyunculuk eğitimi almış mesela. Dizide izlediğim kısımda vücudunu oldukça rahat kullanan, özgüveni yüksek ve ileri seviye İngilizcesi olan uluslararası bir oyuncu izledim. Elbette oyunun azı çoğu olmaz ama ülkesinde başrollerde oynayan ünlü bir Türk oyuncuyu uluslararası işlerde daha geniş alanları olan karakterlerde görmeyi isteriz. Caz rüzgârının getirdiği masallar
Vokal ve piyano eğitmeni, şarkıcı, kompozitör ve söz yazarı Ceyda Özbaşarel, Madtime Stories ile müzikseverlerin karşısına çıkıyor. Things&Records etiketi ile yayınlanan Madtime Stories isimli 9 şarkılık albüm, 8 İngilizce, 1 Türkçe parçadan oluşuyor. Sözü ve müziği Özbaşarel’e ait olan albümün düzenlemelerinin bir kısmı Adem Gülşen'e, diğer kısmı ise Özbaşarel'e ait. Madtime Stories’de trompette Barış Doğukan Yazıcı, trombonda Taşkın Akarsu, gitarda Emre Tankal, piyano ve tuşlu çalgılarda Adem Gülşen, kontrbasta Enver Muhamedi, davulda Derin Bayhan, ukulele ve ıslıkta ise Başak Yavuz imzası var. Mix’ini Derin Bayhan’ın mastering’ini Demirhan Baylan’ın yaptığı albümün kayıtları Hayyam Stüdyoları ve Stüdyo Daire’de yapıldı. Fotoğraflar Murat Dürüm’e, kapak tasarımı ise Sanat Deliorman’a ait. 'HAYALİMDEKİ FİLMLERİN MÜZİĞİ' Albümün ismi için İngilizce masal anlamına gelen “bedtimestories”den yola çıktığını belirten Özbaşarel, “Benim şarkılarım da biraz karanlık masallar gibi, o yüzden ismi MadtimeStories oldu” diyor. Sanatçı, albümünü şöyle anlatıyor: “Şarkılarım, çağımızda insanların birbirleriyle, dünyayla ve kendi kendileriyle karşılaşmaları, yaptıkları ve uğradıkları haksızlıklar, umut ve umutsuzlukları, sevgileri, nefretleri, korkuları ile ilgili hayalimde oluşturduğum filmlerin müziği. Mesela Remember Me, öldürülen bir kadının hayaletinin, katiline söylediği bir şarkı ama, sözleri bir metafor olarak da algılanabilir. Bir insanın bu şarkıyı, kendisini incitmiş eski bir sevgilisine söylediğini de düşünebiliriz. StormyWater'ı ise mülteci bir çocuk için yazdım. Her şarkının bir öyküsü var.Bir yanıyla da empatiye çağıran bir albüm.” CEYDA ÖZBAŞAREL KİMDİR? YTÜ Çevre Mühendisliğini bitiren, ardından KOU Piyano Bölümünden mezun olan Ceyda Özbaşarel, Sibel Köse-Randy Esen caz vokal workshop’a katılarak caz eğitimine başladı. 2005 – 2011 yılları arasında DonovanMixon ve Randy Esen ile caz vokal, sound ve emprovizasyon üzerine çalışmalar yaptı. Sheila Jordan, Aydın Esen ve KevinMahagonyworkshoplarına katıldı. Şevket Akıncı'nın Radyo Ekoton ve EscherChronicles, Başak Yavuz'un LittleRedBug albümlerine ve Banu Kanıbelli'ninLobna'nın Şarkısı çalışmasına konuk oldu. Pek çok mekânda konser veren sanatçı, 2014’ten bu yana Başak Yavuz ile birlikte ‘bi’ şarkım var’ projesini yürütüyor ve projenin 2016 yılında çıkan bi' şarkım var! Stüdyo – albümündeki 14 şarkı yazarından biri. Ceyda Özbaşarel, 2021 yılının başında da ilk albümü MadtimeStories ile dinleyiciyle buluştu. Bakan Ersoy, Jason Statham'ı ziyaret etti
Ünlü yönetmen Guy Ritchie ile Jason Statham'ın bir araya geldiği aksiyon filmi 'Five Eyes'in çekimleri Antalya'da sürüyor. Çekimler, dev bir film platosuna dönüşen Expo alanı ve tarihi Kaleiçi'nde devam ediyor. Kültür ve Turizm Bakanı Mehmet Nuri Ersoy, film setine ziyaret gerçekleştirdi. Expo alanında kurulan film platosuna gelen Bakan Ersoy, çekim arasında karavanda dinlenen oyuncu Jason Statham, Cary Elwes ve rapçi Bugzy Malone ile görüştü. Jason Statham ve diğer oyuncularla İngilizce sohbet eden Bakan Ersoy'a filmin İngiliz yönetmeni Guy Ritchie de eşlik etti. Bakan Mehmet Nuri Ersoy, daha sonra film alanına geçerek, kamera arkasından bir sahnenin çekimlerini izledi. Bakan Ersoy burada film ekibiyle görüşerek, çekimler hakkında bilgi aldı. Bakan Ersoy daha sonra ünlü oyuncu Jason Statham ile fotoğraf çektirip, İngilizce sohbet etti. Ersoy, film için Expo alanında oluşturulan bölümleri gezdikten sonra ayrıldı.  Türkiye'de çekilecek yabancı uzun metrajlı kurgu film, belgesel film ve dizi filmler için Kültür ve Turizm Bakanlığı tarafından destek veriliyor. Başvurular Kültür ve Turizm Bakanlığı Sinema Genel Müdürlüğü'ne yapılıyor. Desteklenecek filmler dünya uygulamalarında olduğu gibi kültürel içerik, Türk vatandaşlarının yapıma katılımı, ülke tanıtımına olan katkılar gibi kriterler göz önüne alınarak değerlendiriliyor.  Metin Altıok Şiir Ödülü için başvurular başladı
Rock yıldızlarını tek grupta buluşturdu
Öykü Özfırat Müzisyen, doktor Milen Vrabevski’nin 2012 yılında hayata geçirdiği grup projesi Intelligent Music Project, rock müziğin önemli birçok ismiyle iş birliği gerçekleştirdi. Şubat ayında yayınlanacak olan yeni albümleri “The Creation” üzerine Milen Vrabevski ile konuştuk. ► Intelligent Music Project nasıl başladı? Bu, son 20 yılda pazara hakim olan banal müzik tarzlarına bir alternatif yaratmak için yaptığım mütevazı bir girişim. Çocukluğumdan beri tanıdığım büyük grupları görmüyorum… Sunulanlar çoğu zaman standartların oldukça altında. Bu yüzden, çok sayıda müzik fikrim olduğu sürece, bunları harika rock yıldızlarıyla birlikte hayata geçirmeye karar verdim. Bu şekilde tüm mesajlarım işitilebilir ve ikna edici hale geliyor. Anlamlı bir şeyle dünyanın dikkatini ülkeme odaklamaya çalışıyordum. Batı tarzında olsa da bu benim müziğim. Ancak bu bir Bulgar yapımıdır ve hayranlarımıza dünya kalitesinde üretimler sunabildiğimizi göstermek güzeldir. Hayatları iyi bir şekilde değiştirmesi ve iz bırakması gerekiyor.  YILDIZLARLA ÇALIŞMAK BÜYÜLÜYDÜ  ► Önemli geçmişlere sahip isimler var grupta. Bu kişiler nasıl bir araya geldi? Bu gerçeğin, albümlerim ve genel olarak müzik yapımıyla ilgili en ciddi niyetlere sahip olduğumu göstermesi gerekiyor. En iyi yanı, sadece kayıt seanslarından elde edilen son malzemeye yatırılan sinerji ve pozitivizm değil. İnsanlık hakkında aynı fikirleri paylaşma sanatı, izleyiciye göndermek istediğiniz mesajlar, farklılıklara rağmen harika bir nihai ürün elde etmeye adanma. Ve tüm bunların arkasında iyi bir müzik olmalı. O harika rock yıldızlarıyla yıllar boyunca tüm projelerim üzerinde çalışmak büyülüydü. John Lawton ile başladım, sonra Simon Phillips & Joe Williams, ardından John Payne, Tim Pierce, Nathan East, Carl Cümle ve diğer bazı ABD rock efsanelerini ekledim, son birkaç CD de Ronnie ile sonuçlandı. Bu da harika bir birliktelik olduğunu kanıtladı. Son albümüm “The Creation” Ronnie öncülüğünde ve büyük davulcular Todd Sucherman (Styx) ve Bobby Rondinelli (Rainbow, Black Sabbath) ile birlikte öne çıkıyor. Ek vokal bölümleri, John Payne, Carl Cümle ve Rich Grisman, Bulgaristan’dan çok sayıda üst düzey müzisyen ve bir senfoni orkestrası ile birlikte sağlanıyor.  ► Yeni albümünüz “The Creation” Şubat ayında çıkacak. Nasıl tanımlarsınız bu albümü? Bu, anlamlı bir yaşamda başarının anahtarı olan, hayattaki yaratıcı yaklaşımlarımızı anlatan, yıldızlardan oluşan 6’ıncı projem. Ayrıca yararlı varoluşu engelleyen korkudan (zihne hükmederse) kaçma teması da var.  ► Albüm sonrası planlar neler?  Mayıs ayı sonu “The Creation” için Balkan turu planlıyoruz. Bölgedeki birkaç ülkede olacağız ve çok yakında Türkiye’deki dostlarımıza ve hayranlarımıza katılmayı umuyoruz. Sanat gerekliliktir
Son yıllarda hiç dikkatinizi çekti mi? Türkiye gittikçe estetik bir bakış açısından uzaklaşıyor. Yapılan binalar, televizyon programları, diziler, yarışmalar, siyasilerin ve belediye başkanlarının makam odaları, parklar-bahçeler, mekânlar sanki hiç sanattan nasibini almamış, estetik kaygısından uzak insanların ellerinden çıkmış. Gittikçe sanattan uzaklaşıyoruz. Estetikten kopuyoruz kötü beğeni diye adlandırabileceğimiz “kitsch” bir yaşama doğru savruluyoruz. Bu insan davranışlarında da böyle. Birine yardım ederken, bir nişanda düğünde, sıradan bir yemekte, çocuğumuzun doğum gününü kutlarken bile bir kabalık ve görmemişlik hâkim. Düğünün yapıldığı alana buldozer kepçesiyle teşrif eden gelin damat var bu ülkede. Ekonomik durumun da, eğitim düzeyinin de, siyasi görüşün de bir etkisi olmuyor bu hoyratlığın karşısında. Bir Süleymaniye Camii’ne bakın bir de 63 bin kapasiteli Çamlıca Camii’ne, bir Dolmabahçe Sarayı’na bakın bir de Beştepe’ye. Yapılan heykellerden tutunda evlerimizde kullandığımız eşyalara, dinlediğimiz şarkılara, okuduğumuz şiirlere, giydiğimiz kıyafetlere sinmiş; günlük konuşmaları tartışmaya dönüştürmüş bu kötü beğeni. Gençlik ve Spor Bakanlığı’nın baleyi spor ilan etmesine niye şaşırıyorsunuz ki? Oradaki yöneticilerden ya da Türkiye’deki bakanlıklardan genel müdürlüklerden kaç yöneticinin opera, bale ya da klasik müzik konserine gittiğini düşünüyorsunuz? Bu tür sanatsal faaliyetler ancak “katılması zorunlu davetler” olduğu zaman katılmayı gerektirir. Sanat bir gereklilik gibi algılanmadığı sürece bu durum ne yazık ki artacağa benzer. Türkiye Cumhuriyeti Anayasası, sanatçıların ve sanatsal faaliyetlerinin devletin koruması altında olduğunu, sanat ve sanatçıların korunması, değerlendirilmesi, desteklenmesi ve yayılması için gerekli önlemlerin devlet tarafından alındığını belirtmektedir. Hal böyle iken sanatçı veya kültür-sanat emekçisi, Türkiye’deki hiçbir kültür kuruluşu, anayasa veya kanun tarafından açıkça tanımlanmamıştır. Funda Lena (müzisyen-akademisyen)’nın 2009 ve 2013 yılları arasında Türkiye’deki kültür sektörünü araştırdığı kitabında açıkça görülmektedir ki 2013 yılında tüm sektörlerde ve hizmetlerde ücretli çalışanlara ödenen maaş ve ücretlerin ortalamasının yıllık 20 bin Türk Lirası (TL) civarındayken sanatsal yaratıcı sektörlerde 11 bin 981 TL ve performans sanatlarında 11 bin 835 TL’dir. Dahası, Türkiye’de, kültür aktiviteleri eğlence aktivitesinin içinde sayıldığından, yüksek eğlence vergisi nedeniyle kayıt dışı ekonomik faaliyet oranı çok yüksektir. Ülkemiz sosyal bir devlet olmadığından sanata yapılacak desteği sadece kamu kuruluşlarından beklemek de çok doğru olmaz. Bu yüzden “yaratıcı endüstriler “ alanında özel sektöre de çok iş düşmektedir. Birçok şirket, kültür ve sanat etkinliklerine sponsor olmalı bu etkinlikleri desteklemelidir. Örneğin, İstanbul Kültür Sanat Vakfı’nın (İKSV) ana sponsoru Türkiye’nin en büyük şirketlerinden biri olan Eczacıbaşı Grubu’dur. 2004 yılında, kültür yatırım lisansına ve kültür girişimi lisansına sahip olan kuruluşlara, gelir vergisi stopajı ve sosyal sigorta işveren payında yüzde 25 ila yüzde 50 arasında bir indirim sağlayan 5225 sayılı Kültür Yatırımları ve Girişimlerini Teşvik Kanunu yürürlüğe girmiştir. Bu yüzden özel sektörün katkısı hem kendi çıkarlarına hem de sanatçıların daha iyi bir yaşam sürebilmelerine daha üretici olabilmelerine imkân tanıyacaktır. Selda Dudu (Sevilla Üniversitesi Sosyoloji Bölümü)’nun yaptığı bir araştırma kültür işçileri arasında çalışan yoksulluğunu gözler önüne sermektedir. Bu araştırmada çarpıcı detaylar var. Merak edenler için link: http://selda.dudu.gen.tr/wp-content/uploads/2021/01/SDudu-Kultur-Istihdamini-Kesfetmek.pdf Çiğ tavuklar ve paketlenmiş algılar
Zamanı paketler halinde satın alıyoruz; saatlik, günlük, haftalık, aylık, yıllık paketler. Bedenlerimiz zaman paketleri içinde hapsedilmiş; ömrümüz paketler içinde geçiyor. Hayat ham olarak değil de işlenip paketlenmiş olarak sunuluyor önümüze. İşlenmemiş haliyle ne zamanı ne de mekânı tanıyoruz. Kimine göre ham hâliyle hayat, çiğ tavuklara benziyor. Bir hafta sonunu geçirmek üzere kıra davet edilen Max Jacop yarı şaşkın, yarı kızgın şöyle cevap vermiş: “Kır mı? Hani şu tavukların çiğ dolaştıkları yer mi?” Çiğ hayat canınızı sıkabilir. Aldous Huxley’e göre “İşlenmemiş haliyle varoluş her zaman birbirini izleyen baş belası bir şeydir... kurmacanın birliği var, biçimi var”. Haklı; çiğ olarak deneyimlenen hayat, birbirinden kopuk olarak algılanan parçalarsa, parçaları bir araya getirip biçimlendiren ve soslayan birilerine ihtiyacımız var. Ve bu birileri, bu parçaları bizim yerimize işleyip paketlediklerinde, önümüze konulanları sorgusuz sualsiz hayat diye tüketiyoruz. Üstelik paketlenmiş kurmacalar üzerinden hayata dair çözümlemelerde bulunuyor ve kurmacalara bakarak hayatları yargılıyor ve giderek daha fazla kurmacaların içine gömülüyoruz. iktidara kalsa hakiki hayat, hakikat dediği kurmaca paketinin içinde yaşanandır. Yeni yılı açtığımız ân büyüsünü yitirdi, bütün paketlenmiş tüketim malları gibi. Tüm numarası ambalajındaymış meğer. Paketin içinden çıka çıka, yine tatsız tutsuz, yavan bir hayat çıktı; her günün birbirine benzediği, hep aynının durmadan geri geldiği kupkuru bir hayat. Anlayacağınız 2021’i de tükettik, yeni paketlere bakalım. Zamanı ve mekânı, yani hayatın kendisini işlenmiş ve paketlenmiş ürünler hâlinde tükettikçe, her paket açıldığında hayal kırıklıkları yaşamamız ve bir sonraki paketi umutla beklememiz kaçınılmazdır. Oysa hayatı hazır ambalajlı bir mamul olarak almak yerine, biz işleyebilir, hayatı tüketmek yerine üretebilirdik; Nazım Hikmet’in Şeyh Bedrettin Destanı’nda söylediği gibi: “demiri bir oya gibi işleyip hep beraber,/hep beraber sürebilmek toprağı,/ballı incirleri hep beraber yiyebilmek...” Hayatı bir oya gibi işleyebilir ve hep birlikte sevinç üretebilirdik. Fakat kendini toplumsal bedenin beyni olarak ilan eden iktidar, toplumun geri kalan kısmını salt bedensel işlevlerle donatınca biz akılsız bedenlere düşen, algıları işleyip paketleyen iktidarın mamullerini hakikat olarak kabullenmek ve ürettiği kurmacaları hayat olarak tüketmektir. İktidar bedenlere ve algılarına asla güvenmez. Biz de öyle, bedenlerimize olan güvenimizi yitirdik. Algılayan beden ile algıları işleyip paketleyen zihin arasında yapılan bu ayrım, felsefe tarihini boydan boya katetmekle kalmadı; toplumsal bedenin zihni olmaya hevesli despotları da meşrulaştırdı. Hayatı birbiri izleyen baş belası şeyler olarak deneyimleyenler, bedensel algılarına gömülü olarak yaşayanlar ile algı verilerini işleyip paketler halinde hakikat olarak sunanlar. Önce bedenin algı verilerini topladığına ve ardından da zihnin bu verileri işleyip anlam paketleri haline getirdiğine yönelik algı psikolojisindeki bu dogmatik düşünceyi yerinden eden Rudolf Arnheim’ın Görsel Düşünme kitabı politiktir (Metis). Arnheim algının ve düşüncenin iki ayrı aşama olmadığını, algılama ile düşünmenin iç içe geçtiğini, düşünmenin daha ilk anda görme duyusu ile başladığının altını çiziyor. Toplumsal bedeni oluşturan her beden algıladığı an düşünce üretme kapasitesine, hayatı işleme yeteneğine sahiptir. Kendimize olan güvenimizi yitirdik; hayatı birlikte işlemek yerine, iktidar tarafından işlenmiş ve paketlenmiş hakikat paketlerini tüketiyor ve hep birlikte tükeniyoruz. Bir beyni bile olmayan solucan karşılaştığı problemlere doğaçlama çözümler üretirlerken, 1400 gramlık beyinleriyle bizler, kendi algılarımıza değil de iktidarın ürettiği işlenmiş algı mamullerine güvendiğimize ve paketlenmiş hayatların içine yerleştiğimize göre, tüm çizgisel anlatılar gibi çizgisel evrim anlatısı da yalandır; çizgisel perspektifin, çizgisel zaman ve mekânın yalan olması gibi. Hayatın yolları durmadan çatalanırken, çizgisellik bizi kadrajların, paketlerin içine kapatıyor. Solucanlar ve tavuklardan öğreneceğimiz ne çok şey var; pişmiş değil, çiğ tavuklardan. Mozart’ın doğum günü CRR'de özel konserle kutlandı
Sinema salonlarına verilecek destekte başvuru şartları düşürüldü
Kültür ve Turizm Bakanlığı'ndan yapılan yazılı açıklamaya göre; sinema salonu işletmecilerinin pandemi döneminde yaşadıkları sorunların aşılması amacıyla 'Sinema Sektörünün Desteklenmesi Hakkında Yönetmelik'te değişiklik yapıldı. Bu kapsamda, sinema salonlarına verilecek desteğin başvuru şartları ve ödeme koşulları yumuşatıldı. Başvuru aşamasında istenen koltuk sayısı ve seans gösterim sınırları düşürülürken, destek ödemeleri daha etkin hale getirildi. 12 OLAN FİLM GÖSTERİM ŞARTI 6'YA İNDİRİLDİ Bu itibarla; daha önce bir yıl içerisinde 12 olan film gösterim şartı 6'ya indirildi. Diğer taraftan, destek başvuru şartı olan '60 koltukluk sinema kapasitesi' '50' olarak değiştirilerek daha fazla sinema salonunun destekten faydalanabilmesinin önü açıldı. Yapılan değişiklik ile destek tutarının yarısının defaten ödenebilmesi hüküm altına alınarak sinema salonlarının kapalı olduğu dönemde de destekten faydalanmasına imkân sağlandı. Destekler bugüne kadar desteğe ilişkin gösterim yükümlülüklerinin yerine getirilmesinden sonra aylık dönemler halinde ödeniyordu. Ayrıca bakanlıkça verilen ve dilimler halinde ödenen 'ilk uzun metrajlı kurgu film yapım', 'uzun metrajlı sinema film yapım', 'ortak yapım', 'çekim sonrası', 'dağıtım ve tanıtım' destek türlerinde destek tutarının tamamının tek seferde ödenebilmesine imkan tanındı. Bridgerton, rekor kırarak Netflix’in en çok izlenen dizisi oldu
Dünyanın bütün balerinleri birleşin
Eda Köprü Yılmayan Fotoğraflar: Murat Dürüm Türkiye Dans Sporları Federasyonu’nun başlattığı 56 saatlik ‘bale antrenörlüğü’ programına tepkiler büyüyor. #balespordeğilsanattır etiketiyle başlatılan kampanyada, sanatçılar sporun ruhunda yarışma, rekabet ve kazanma olduğunu, balenin bir spor olamayacağını belirtiyor. Öte yandan Federasyon, dün yapılması planlanan değişiklikleri gerekçe göstererek programı iptal etmezken ileri bir tarihe ertelediğini duyurdu. Geçen sezon Moda Sahnesi’nde Bedirhan Dehmen yönetiminde sahnelenen, başrolünde İstanbul Devlet Opera ve Balesi Baş Balerini İlke Kodal’ın oynadığı ‘Balerin’ oyunu adeta baleyle ilgili başlatılan tartışmaya bir yanıt niteliğinde. Dehmen’in bir dans tiyatrosu olarak sahnelediği oyunda İlke Kodal dünyanın bütün balerinlerine birleşme çağrısında bulunuyor. Dönen bir platformda adeta bir biblo gibi gördüğümüz balerinin iç dünyasına, mesleki yolculuğuna, sahnedeki kusursuzluğunun perde arkasına, hiç bitmeyen çalışma temposuna, pes etmeyişine tanıklık ediyoruz. Tütüsü, pointleri içinde büyüleyici görünen balerin imgesinin içi açılıyor ve oradan çıkanlar bir haykırışa dönüşüyor. “Dünyanın tüm balerinleri birleşin” çağrısı seyirciye balerinin insan ve bir sahne emekçisi olduğunu hatırlatıyor. Balerin oyunu, balenin spor mu sanat mı olduğuna ilişkin yürütülen tartışmaya bir balerinin emeği, çabasını gözler önüne seren, önceden verilmiş bir yanıt gibi… Bale sanatıyla ilgili yürütülen tartışmayı meslekte 30’uncu yılını dolduran İlke Kodal’a sorduk. *** TARTIŞMAYA AÇIK DEĞİL  ► Yaşanan tartışmaları nasıl değerlendiriyorsunuz? Bu tartışma pek çoğumuzun uykularını kaçırdı ve üzdü. Bale sanatı, adı üstünde ‘sanat’. Tabii ki spor değil. Tartışma konusu olmamalıydı. Çocuk yaşlarda yetenek sınavlarına tabi tutularak özenle seçilerek, birbirinden değerli eğitmenler eşliğinde 10 yıl konservatuvar eğitiminden geçiyoruz. Sanatımızı incelikle, titizlikle, disiplin içinde büyüterek uzun yıllar emek veriyoruz. Asla oldum diyemediğimiz ve bir ömür kendimizi geliştirmeye devam ettiğimiz böylesi özel bir sanatın, kısa sürelerde alınan sertifika programlarıyla olamayacağının bilinmesi ve bu bilgi ve farkındalık doğrultusunda ilerlenmesi hayati önem taşıyor. Unutulmamalıdır ki hangi meslek olursa olsun işinin ehli profesyonel kişiler eşliğinde çalışılmalıdır. Özellikle bale, çağdaş dans, modern dans. Bu durumda, eğitim almak isteyen öğrencilerimizin, velilerimizin çok dikkat etmesi, ders aldığı eğitmenin geçmişini iyice araştırması da çok önemlidir. Sevgili arkadaşım Prof. Tuğçe Tuna’nın dediği gibi “Beden farkındalığı, beden eğitimi ustalık ister, ciddi bir iştir.”  ► Günlük nasıl bir çalışma temponuz var? Konservatuvar eğitimim dahil mesleğimde 30 senemi tamamladım. Bizler sporcular kadar güçlü, kuğular kadar zarif olabiliyoruz. Bunun için farklı beden teknikleri ve metotlarından faydalanıyoruz. Pilates, yoga, gyrotonic, ağırlık çalışmaları yapıyoruz. Farklı disiplinler birbirlerini besler ve destekler. Tek bir hareketin en iyi halini alabilmesi ve sahne üzerinde üst düzey bir performans gösterebilmek, seyircilerimize dans ettiğimiz eseri en iyi şekilde anlatabilmek için kendimizi teknik ve dramatik olarak saatlerce süren provalarımızla geliştirmeye çalışıyoruz.  ► Moda Sahnesi’nde oynadığınız Balerin isimli oyunda dünyanın bütün balerinlerine birleşme çağrısında bulunuyorsunuz. Sanki şimdiki tartışmalara daha önceden verilmiş bir yanıt gibi. Öyle değil mi? Balerin bu tartışmalara sanat yoluyla verilecek en güçlü cevaplardan biri olacaktır. Oyunu şubat ayında Moda Sahnesi ‘Sahneden Naklen’ yayınıyla evlerinizden izleyebileceksiniz. Her zaman birlik, beraberlik ve nezaketimizle her türlü zorluğun üstesinden geleceğimiz inancındayım. Sanatın iyileştiren ve birleştiren gücü vardır. Biz de bu gücün ışığını, çevremize yaymaya devam edeceğiz. *** KANUN ‘SANAT’ DİYOR Bale; Rönesans döneminden günümüze tüm dünyada sanat olarak kabul edilmiş, Türkiye’de ise 1970 yılında 1309 sayılı kanun ile sanat olarak tanımlanmıştır. Azer Yaran’ı hatırlamak…
Salgın hastalık nedeniyle uzun süre evde kalınca dip bucakta ne varsa ortaya dökülüyor, kutular açılıyor, eski fotoğrafların tozu alınıyor, bir yürek ürpertisiyle geçmiş güzel günlere gidiliyor. Bir fotoğraf duruyor önümde. Doksanlı yılların başında çekilmiş. Ahmet Telli, Hasan Öztoprak ve Azer Yaran’lı… bir kenarda durmuşum. Sanki geleceğe kalmak istemiyormuş gibi. Böylece yeniden aklıma düşüyor Azer Yaran. Fotoğrafta aramızdan uçup giden bir tek o. Oysa onda zarafet salt ışık. Nehir gibi çağıldayan deli bir ses! Tenor… Kafkaslar’dan Anadolu’ya inerken yanlışlıkla kaybolmuş, sanki atını bir kervansarayın önünde unutmuş! Umman’dan geliyormuş gibi Ordu’dan gelir ama Umman’a gider. İşte bu sarkaca benzeyen gelip gitmeler arasında ver elini Ankara. Güzel Ankara! Beyaz örtülü uzun masalar. Masanın bir ucunda Azer Yaran, diğer ucunda Ataol Behramoğlu… Karşılıklı şiir atışmaları, Rusçadan… O akşam, Azer Yaran Resul Gamzatov’dan bir şiir okumuştu. Önce Rusçasını ezberinden okuyor, ardından Türkçeye çeviriyor. Yıllar sonra Mazlum Beyhan’ın ( Canım Mazlum Amcamın) çevirisini okudum, o gün dillendirilen şiirin: “Kadın… sana aşık bin kişi varsa onlardan biri benim / yüz kişiyse aşıkların onlardan biri benim / on kişi aşıksa sana biri mutlaka benim / Kadın… tek bir aşığın varsa unutma, / o zaten benim sana aşık hiç kimse yoksa ey güzel git ve dağlarda mezarımı ara!” Kavaklıdere’nin çocuk yolları, daracık sokakları… Kalabalığız. Annem de var. Sonra Azer Abi bir şiir yazdı annem için: Adviye Aysan’a Bir Dağ Türküsü: “yürek yersizlendi – kaya yanık yürek – kömür yürek bir ağaç – sökülmüş kanar çukurda su ağrısı parmağına dokunma sade – elini tut elini onun – acı tanrısı” Kimdi acaba acı tanrısı? Yaşamının önü TRT’de çalışırken kesilip günlük ihtiyaçlarını karşılamak için üç kuruş parası elinden alınan Azer Yaran mı? Yoksa sürekli olarak bir yangının hüznünden çıkamayan annem mi? O zamanlar ne bu soruları ne de yanıtlarını umursuyorum. Yirmili yaşların afacanlığını kalbimin en ücra köşesinde barındırarak iş olsun diye ellerime kına yakıyorum. Bana kınanın köyde genç kızların ellerindeki çapa izini, derin kesikleri gizlemek için yakıldığını öğretiyor. Oysa, tırnaklarımda oje de var. Gülüşüyoruz. Birkaç ay sonra yeniden Ankara’ya geldiğinde kınalı eller için bir şiir yazdım diye okumaya başlıyor. Sanırım, Puşkin’in dev eseri Yevgeni Onegin’in çevirisini yeni bitirmiş. Mutlu. Ankara’da soğuk kendini iyiden iyiye göstermiş, gece de saat on ikiyi çoktan geçmiş. Cemal Usta’nın dizesi bir kere daha doğrulanmış, “Bütün içkiler şarap” olmuş. Kızılay’da gençlerin “rock bar” olarak adlandırdığı mekânlarından birinde eğlenmeye vurmuşum. Böylesi bir yere sanki damdan düşer gibi iki kişi geliyor: Biri Azer Abi… Hemen birbirimize sarılıyoruz. Üniversiteden beni tanıyan, nasılsa benim hayal meyal hatırladığım bir genç yanıma geliyor: “Bu amcalar seni rahatsız ederse haber ver. İcabına bakalım!” Bu söz gecenin esprisine dönüşüyor. Aklıma yaz başında en yakın arkadaşımın babasının cenazesi geldi. Yağmur gibi akıyordu yaşlar gözlerimizden. “Artık babaların öldüğü çağlara geldik!” dedi bir arkadaşım. Babaların ölmeye başladığı zaman... Yaşamın gelip geçiciliğini, o ürkütücü soğukluğunu, mesafesini nasıl da başucumuza aldırmadan koyuyor. Nasıl da sırf kendi bildiğini okuyor. John Berger’in, “Geçmiş, mahkûmu olmadığımız tek şeydir. Geçmişte dilediğimizi yapabiliriz. Yapamadığımız ise sonuçlarını değiştirmektir.” sözünü doğruluyor. Hatalarımızı hatırlatarak kusurlarımızla baş başa kalmamızı sağlıyor. Tıpkı şiddetli rüzgârın ağaç dallarını, tozu toprağı önüne katarak olanca gücüyle ilerlemesi gibi. Bu ölümün hayatla arasındaki ince sınırını ortadan kaldıran büyük andır. Çünkü ölüm dedelerin ölümüyle başlar, babaların ölümüyle ilerler, dostların ölümüyle son bulur. Sürekli sıranın sana geleceğini bildirir. Ve Azer Yaran usulca gider. Gittiği yerden de yazdıklarıyla, yaptığı çevirilerle kendini hatırlatır. İyi ki… Aşık Veysel'in torunu: 'Çay var içersen' sözü dedemin değil
Ünlü Halk Ozanı Aşık Veysel Şatıroğlu'na ait olduğu iddiasıyla sosyal medyada sıklıkla paylaşılan, "Benim sana verebileceğim çok şey yok aslında. Çay var içersen, ben var seversen, yol var gidersen" sözü tartışmalara neden oldu. Aşık Veysel'in Ankara'da yaşayan eğitimci ve yazar torunu Gündüz Şatıroğlu, verdiği bir röportajda sosyal medya platformlarında sık sık paylaşılan "Benim sana verebileceğim çok şey yok aslında. Çay var içersen, ben var seversen, yol var gidersen" sözünün dedesine ait olmadığını söyledi. Ayrıca anlatıldığı gibi dedesinin kendisini terk eden eşinin çorabının içine para koyduğu hikayesinin de gerçeği yansıtmadığını açıkladı. Açıklamaların ardından sıklıkla paylaşılan bu sözün ünlü ozana ait olup olmadığı tartışma konusu oldu. Sivas Cumhuriyet Üniversitesi Edebiyat Fakültesi'nde 44 yıl öğretim görevlisi olarak çalışan, şairler ve halk ozanları ile ilgili onlarca kitabı bulunan emekli öğretim üyesi Doğan Kaya da Gündüz Şatıroğlu'nun sözlerine destek verdi. Ozanın hayatı ve eserlerini anlattığı 'Aşık Veysel' isimli bir de kitabı bulunan Dr. Doğan Kaya, bugüne kadar yaptığı araştırmalarda bu sözleri ozanın kullandığına dair bir bulguya rastlamadığını ifade etti. Kaya, "Veysel bizim değerimiz. Ezgileriyle, altı çizilecek bir yığın sözüyle tarihe geçmiş kıymetlerimizden birisi. Ben Veysel'in kitabını hazırladım. Bu kitabı hazırlamak yaklaşık 15 senemi aldı. Hakkında yazılan makaleler, kitaplar ve tezler buldum. Onu çok iyi tanıyan insanlarla temasa geçtim. Bu söylenen sözü hiç duymadım. Sonradan icat edildi. Aslında bu sözün ilk defa ne zaman telaffuz edildiğini veya nerede yazıldığını zor da olsa bulmak lazım. Delilinin ve dayanağının ne olduğunu sormak lazım. Kaynaklardan olsun, kişilerden olsun Veysel'in böyle bir sözün sahibi olduğuna hiç rastlamadım ve bilmiyorum. Zaten fiilen kafiyesiz sözler ve Veysel’in olmadığı o kadar belli ki. İç, sev, git alakasız kelimeler. Veysel böyle söz söylemez. Sözlerini kısa da tutsa Türkçe'yi en güzel şekilde kullanır. Ben bu sözün Veysel'e ait olduğu kanaatinde değilim" dedi. 'BEN DE KİTABA EKLEMİŞTİM, DÜZELTTİM' Aşık Veysel'in kendisini terk eden eşinin çorabının içine para koyduğu hikayesini daha önce kendisinin de başka bir kaynaktan alıntılayarak kitabında kullandığını ama sonradan araştırarak bir sonraki baskılarda düzelttiğini belirten Kaya, "Benim Aşık Veysel kitabım 3 baskı yaptı. İlk baskıda Veysel'in eşi giderken çorabına para koyduğunu kaynaklardan görüp yer vermiştim. Enteresan geldi ve kitabımda kullanmıştım ama daha sonra şüphe uyandırdı içimde ve araştırdım. Kime ulaştıysam böyle bir şey olmadığını söylediler. Bizim kültürümüz de insanlar sanatçıları çok sever. O kadar çok severler ki mesela Pir Sultan bir tanedir ama ona olan aşkından dolayı bir sürü Pir Sultan yetişir. Bunlardan bir tanesi de Karacaoğlan. Beş tane Karacaoğlan var. Hangi şiir asıl Karacaoğlan’a ait, hangi söz hangisine ait bunu anlamak çok zor. Bu ünlü insanlarda da böyle. Ünlü kişiye sözler sarf ederiz. Bunun başında da devlet kurucumuz Atatürk gelir. Atatürk'e ithaf edilen sözlerin de biraz araştırılması lazım. Bu sözler ne zaman nerede söylenmiş, yaşadığı zaman bu cümleler yayınlanmış mı bunlara bakmak lazım. Yazılan sözleri benimsetmek için şairlerin isimlerini kullanmaya başvurmuşlar" dedi. HALK DA AYNI DÜŞÜNCEDE Aşık Veysel'in hemşehrileri de o sözlerin ozana ait olmadığını düşünüyor. Sivas'ta yaşayan Ali Uyanık (35), "Bu sözlerin ozana ait olduğunu sanmıyorum. Ben zaten Şarkışlalıyım. Aşık Veysel benim topraklarımdan çıkan birisi. Bir Sivaslı olarak ben bu sözü ilk defa duydum. Sosyal medya da, internette dolaşan her söze inanmamak lazım. Ben Sivas'ın yerlisiyim ve sanmıyorum. Bu söz bizim aşıklarımızın sözü değil" diye konuştu. Furkan Pek (25) ise, "Ben bu sözü hiç duymadım ve görmedim. Denk gelmedim hiçbir yerde. Bu sözün Aşık Veysel'e ait olduğunu düşünmüyorum. Öyle olsa bir Sivaslı olarak bilirdik. O bir söylenti ve yalandır bence" dedi. (DHA) Neyzen Tevfik vefatının 68. yılında anılıyor
Hicivleri, neyzenliği, fıkraları ve ilginç kişiliği ile unutulmayan sanatçı Neyzen Tevfik'in vefatının ardından 68 yıl geçti. Edebiyat ve müzik dünyasının önemli isimlerinden asıl adı Mehmet Tevfik Kolaylı olan sanatçı, çocukluğunda dinlediği ve çok etkilendiği neyi hayatı boyunca yanından hiç ayırmadığı, aynı zamanda çok iyi üflediği için daha sonraları "Neyzen Tevfik" olarak anıldı. Neyzen Tevfik, Rüştiye Mektebi öğretmeni Hasan Fehmi Bey ile Emine Hanım'ın oğlu olarak 24 Mart 1879'da, bazı kaynaklara göre de 1880'de Bodrum'da dünyaya geldi. Babası, Samsun'un Bafra ilçesinin Kolay beldesinden olduğu için Soyadı Kanunu'nun ardından "Kolaylı" soyadını alan Tevfik, ilk eğitimini de öğretmen olan babasından aldı. Anılarında babasından "Ne öğrendiysem ondan öğrendim." diye bahseden Tevfik'in çocukluğu hakkında Yahudi asıllı Türk eğitimci ve siyaset adamı Avram Galanti, şunları anlatmıştır: "Ben Bodrum Rüştiyesi'nin son sınıfında iken, kendisi İptidai Mektebi'nden çıkıp Rüştiye'nin ilk sınıfına gelmişti. Babası Rüştiye muallimi Hasan Fehmi Efendi idi. Rüştiye Mektebi ile İptidai Mektebi yan yana oldukları için, Tevfik, İptidai'de iken bile teneffüs zamanlarında rüştiyeye, babasının yanına gelirdi. İnce, zeki, hassas, cevval ve bir yerde duramayan bu çocuk, başak sapından ve kamıştan düdük çalar ve çocukları etrafına toplardı. Çaldığı vakit ciddi ve coşkun bir tavrı vardı. Tevfik deniz kenarında büyümüş olduğundan denizi severdi. Çünkü güzel bahçeli olan babasının evi, Rüştiye ile İptidai ve evinden mekteplere giden yol deniz kenarında idi. Hasılı ne tarafa dönse, rüzgarların keyfine maruz kalan denizle çevrilmiş bir ufuk karşısında bulunurdu. Bu tabii hassas bir ruh sahibi olan Tevfik üzerine tesir etmekten hali kalmazdı." Neyzen Tevfik, henüz 7-8 yaşlarındayken bir akşam babasıyla deniz kenarında dolaşmaya çıktığında, oturdukları kahvehanede neyle olan tanışmasını ise şu sözlerle dile getirmiştir: "Ben babamın dizinin dibinde çocuk ruhumun olanca vecdiyle dikkat kesilmiş, bu düdüğü kemali huşu ile dinlemiş ve dinlerken de Allah'u alem bir daha aslıma rücu etmemek üzere kendimden geçmiştim. O gece Ege denizinin ölümsüz dekoru içinde dinlediğim o lahuti seste sezdiğim manayı sermedi yettir ki beni bu gün derbeder, ne aradığı ne istediği bilinmez bazen Eflatun'la boy ölçüşecek kadar akıllı, bazen tımarhaneye iltica edecek kadar deli Neyzen Tevfik yaptı." İyi bir eğitim alması için İzmir İdadisi'ne babası tarafından kayıt ettirilen Tevfik, gördüğü bir hadise sonrası geçirdiği sinir krizi sonucunda yaşadığı psikolojik sorunlar nedeniyle öğrenimine devam edemedi. Tevfik, daha sonra babasının görevli olduğu Urla'da neyle uğraşan Berber Kazım'dan bir, iki yıl ney dersleri alarak ilk kez metotlu ney üflemeyi ve peşrev çıkarmayı öğrendi. Henüz 15 yaşındayken neye olan kabiliyetiyle 1895'te İzmir Mevlevihanesi'ne giren sanatçı, Mevlevihane'nin neyzen başı olan Cemal Bey'den dersler aldı ve burada dört yıl muhib olarak bulundu. İzmir'deki Bahri Baba Tekkesi Şeyhi Halil Dede'den de sema dersi alan Neyzen Tevfik, aynı yıllarda istibdat yönetimi tarafından sürgün yeri olarak kullanılan İzmir'de, kovulan aydınların uğrak yeri olan mevlevihanede tanıştığı şair Eşref, Tokadizade Şekip, İzmir Gazetesi kurucusu Tevfik Nevzat ve İzmir'de avukat olan Bektaşi Şeyhi Ruhi Bey'in de aralarında olduğu ünlü isimlerin sohbetlerine tanık oldu. Tevfik, sahip olduğu edebi bilgilerin çoğunu bu aydın kişilerin sohbetleri sırasında edinmesinin yanı sıra bu sohbet meclislerinde dinlediği konuşmaların etkisiyle hayatının ilerleyen dönemlerinde hapishanelerde yattı ve ülkesini terk etmek zorunda kaldı. İzmir'deyken Giritli Ali Efendi'nin Kütüphanesi'nde gidip gelen Neyzen Tevfik, Mevlevihane Şeyhi Nurettin Efendi'nin arkadaşlarından İzmir Meclis-i Maarif Azası Hacı Hafız'dan ve Ermenekli Hasan Rüştü'den Türkçe, Arapça ve Farsça dersleri aldı. YAYIMLANAN İLK ŞİİRİ Hocası ve arkadaşı Şair Eşref'in hicvin kapılarını açmasının ardından Neyzen Tevfik'in ilk şiiri 13 Mart 1898'de "Muktebes" dergisinde yayımlandı. Tevfik, aynı yıl medrese öğrenimi görmek üzere babası tarafından gönderildiği İstanbul'da, 1899'da Fethiye Medresesi'ne kayıt oldu. Vaktini Bahariye, Galata ve Yenikapı Mevlevihanelerinde geçirmeye başlayan usta şair, bir mecliste tanıştığı ve daha sonra dost olduğu Mehmet Akif Ersoy sayesinde dönemin müzisyen ve edebiyatçılarıyla tanışma fırsatı buldu. Ersoy'la yakın bir bağ kuran ve onun aynı zamanda öğrencisi olan Tevfik, İstanbul'dayken edebiyata duyduğu ilgiden dolayı Malumat ve Servet-i Fünun mecmualarının idarehanelerini de dolaştı. Tevfik Fikret ve Halit Ziya Uşaklıgil gibi dönemin üstatlarıyla dostluk kurmaya çalıştı. Ünlü sanatçı, 20 yaşına geldiğinde artık adını hem usta bir neyzen hem de şair olarak duyurmaya başladı. Fethiye Medresesi'nden 1901'de ayrılan Tevfik, Fatih'teki Şekerci Hanı'nda ve Çukurçeşme'deki Ali Bey Hanı'nda kalmaya başladı. Tevfik'in handaki odası daha sonraları bir kültür merkezi halini aldı. Başta hocası şair Mehmet Akif Ersoy olmak üzere dostları, çay sohbetlerinde ve musiki toplantılarında onu yalnız bırakmadı. Odasının başlıca müdavimleri arasında Tamburi Aziz Bey ve İzmirli Kara Hafız Ahmet Efendi de yer alıyordu. İstanbul'da 1900'da ilk gramofon plak kayıtları gerçekleştirmeye başlandığında plak doldurma girişimlerinde bulunan Tevfik, aynı zamanda Valide Paşa'nın sarayındaki saz heyetine girdi. Sanatçı bu toplantılar sayesinde Tamburi Cemil Bey ile de çok yakın bir dost oldu. Abdülhamit karşıtı söylemleri nedeniyle jurnallenen ve ardından mahkum edilen Neyzen Tevfik, cezasını çektikten sonra istibdadın baskısından kurtulmak için 13 Şubat 1904'te Mısır'a kaçtı ve burada dört yıl kaldı. Sanatçı, ney ve hicivle geçimini sağladığı Mısır'da bir arkadaşıyla kısa süreliğine Neyzenler Kahvehanesi açtı. İstanbul ve İzmir'de olduğu gibi Mısır'da da birbirinden farklı ortamlara giren ve birçok kesimden insanlarla tanışan Tevfik, 2. Meşrutiyet'in ilanından bir ay sonra da İstanbul'a geri döndü. Mısır'dan ayrıldıktan sonra İzmir'e, ardından ise İstanbul'a giderek Çemberlitaş'ta bir han odasına yerleşen Tevfik'in Ahmet Şefik ve Ayşe Behiye adlarında iki kardeşi bulunuyor. Usta edebiyatçının ayrıca bir kaynağa göre 1910'da evlendiği Cemile Hanım'la olan kısa süreli evliliğinden Leman adlı bir kızı oldu. "ÖMRÜMÜN 70 YILI BİN BİR HADİSAT İÇİNDE GEÇTİ" İlk kitabı "Hiç"i 1919'da yayımlanan Neyzen, sara nöbetleri ve alkol kullanımı nedeniyle 1921 yılı boyunca Haydarpaşa'daki Tıp Fakültesi Hastanesi'nde tedavi gördü. Şiirlerinin çoğunu bu dönemde yazan Neyzen Tevfik, 1929'dan itibaren de 14 defa kayıtlı olarak Bakırköy Akıl Hastanesi'ne yatırıldı. Hayatı boyunca her anlamda maddi ve manevi destekçisi Mehmet Akif Ersoy'u görmek üzere 1928'de gittiği Mısır'da yaklaşık bir yıl kalan şair, o günleri şöyle anlatmıştır: "Akif sabahları güneş doğmadan kalkar, Kur'an tercümesine başlardı. Sabah namazını kılar, çayı hazırlar, beni uyandırırdı. Ona hasretini çektiğini söylediği makamlardan taksim yapardım. Gözlerinden damla damla akıttığı yaşı benden saklamak ister ve sonra bana tercüme ettiği Kur'an'dan parçalar okurdu. O zaman ben de coşar elime neyimi alır ve duygularımı neye bırakırdım." Neyzen Tevfik, dönemin İstanbul Valisi ve Belediye Başkanı Muhiddin Üstündağ'ın girişimiyle kısa bir süre konservatuvarda da görev yaptı. "Ömrümün 70 yılı bin bir hadisat içinde geçti." diyen Neyzen Tevfik, ayrıca 1 Mayıs 1927'de Türkiye'nin ilk radyo istasyonu olan İstanbul Radyosu'nun açılışında Mesut Cemil ve Ferit Kam ile birlikte bulunarak ney üfledi. Yönetmen Mümtaz Ener'in ısrarları sonucunda 1950'de "Onu Affettim" adlı bir filmde de rol alan sanatçı, film içerisinde konser verdi. Film, 1954 ve 1955 yıllarında sinemalarda gösterildi. 6 Mayıs 1952'de Şehir Komedi Tiyatrosu'nda sevenleri karşısında jübilesini yapan Neyzen Tevfik, burada da Aşık Veysel ile tanışarak, dost oldu. Ona destek olmak için daha sonra 13 Mayıs 1952'de düzenlenen Aşık Veysel Jübilesi'nde sahne aldı. Usta sanatçı, kronik bronşit teşhisiyle hasta yattığı Beşiktaş'taki evinde 28 Ocak 1953'te hayatını kaybetti ve Neyzen Tevfik'in cenazesi Beşiktaş'ta Sinan Paşa Camisi'nde kılınan cenaze namazının ardından Kartal Mezarlığı'na defnedildi. Neyzenlikteki ustalığıyla beraber hiciv sanatını kullanarak şiirlerinde toplumsal konulara değinen, hayatı boyunca yüzlerce konsere de imza atan Neyzen Tevfik, neyi ile 100'e yakın plağı müzikseverlerle buluşturdu. Hayatı boyunca dağınık bir yaşam geçiren sanatçı, üstün bir konuşma yeteneğine sahip olmakla birlikte, hazır cevap biri olduğu için insanları bazen şaşırtan bazen güldüren sözleriyle her zaman ilgi çekti. Neyzen Tevfik, ayrıca özgürlüğüne düşkün, kendi fikir ve inançlarından ödün vermeyen, paranın kıymetsiz olduğunu düşünen, ney, içki ve şiire düşkün marjinal bir şahsiyet olarak anılıyor. Şiirlerinin çoğunda hiciv tonu ağır basan Neyzen Tevfik, edebiyat yaşamında şahısları yerdiği şiirlerinde bu kimselerin mevkilerini düşünmeden fikirlerini cesurca söyledi. Hicvettiği kişiler arasında devlet başkanları, birinci ve ikinci sınıf devlet adamları, şairler, yazarlar, doktorlar ve yakın dostları yer alıyor. Tevfik'in şiirleri 1919'da çıkan "Hiç" ve 1949'da çıkan "Azab-ı Mukaddes" kitaplarında yayınlandı. "Kırk Yıllık Ölü", "Padişahçılık", "Hamam Sefası" ve "Edep" isimli fıkraları da bulunan sanatçının aşk üzerine yazdığı şiirler de var. Amerikan Film Enstitüsü seçti: 2020’nin en iyi 10 film ve dizisi
Fotoğraflar: IMDb Amerikan Film Enstitüsü (AFI), 2020 AFI Ödülleri kapsamında 2020'nin en iyi 10 film ve dizisini seçti. Amerikan Film Enstitüsü (AFI), 2020’nin en iyi 10 film ve dizisini belirledi. Lisetede The Trial of the Chicago 7, Nomadland ve Sound of Metal gibi film yapımlarında, Better Call Saul ve The Queen’s Gambit ise dizi yapımlarında yer aldı. AFI tarafından açıklanan en iyi film ve diziler şöyle: DA 5 BLOODS Da 5 Bloods, Vinetman Savaşı'nda büyük kayıplar veren dört Afrika kökenli Amerikalı gazinin masumiyetlerini bulmak için vahşi hayata geri dönüşlerini konu ediyor. Otis, Eddie, Paul ve Melvin Afrika kökenli Amerikalı gazidir. Vinetman Savaşı'nda manga komutanlarını kaybeden dört gazi, hem onun cansız bedenini ve hem de gömülü bir hazineyi bulmak amacıyla Vietnam’a geri döner. Paul’un oğlunun da aralarına katıldığı bu serüvende ekip bir yandan karşılarına çıkan insanlar ve doğayla mücadele ederken bir yandan da Vietnam Savaşı’nın neden olduğu yıkımla yüzleşir.  JUDAS AND THE BLACK MESSİAH Judas and the Black Messiah, Black Panther Party liderlerinden olan Fred Hampton'un hayatına odaklanıyor. Fred Hampton adında aktivist olan bir genç, siyah topluluğunun özgürlüğünü kazanması ve siyahların katledilmesine son vermek için savaşan Black Panther Party başkanlarından biri olur. Başkan Fred, bir nesle ayaklanmaları ve basıların karşısında olması için ilham kaynağı olur. Bu sırada hapis cezasına çarptırılan William O'Neal’a FBI bir anlaşma teklif eder. FBI, William’ın Fred’in partisini sızıp içeriden bilgi vermesi karşılığında ona özgürlük vaat eder. Anlaşmayı kabul eden William, yavaş yavaş Fred Hampton’un sonunu hazırlar.  MA RAİNEY'S BLACK BOTTOM Ma Rainey, yeni bir albüm hazırlığındadır. Rainey, albüm hazırlığı için Şikago’daki bir kayıt stüdyosunda grubuyla bir araya gelir. Rainey, bu sırada menajeri ve yapımcısıyla müziğinin kontrolü konusunda bir irade savaşına girer. Buluşma süresince Ma Rainey ve grup arasında konuşulanlar, gerilimin gittikçe yükselmesine neden olur.  MANK Mank, 1941 yapımı “Citizen Kane” filminin senaristlerinden olan Herman Mankiewicz’in hayat hikayesini konu ediyor. Herman Mankiewicz’i Gary Oldman’ın canlandırdığı biyografik yapımın yönetmen koltuğunda David Fincher yer alıyor. Mank, David Fincher’in babasının ölmeden önce yazdığı senaryoya dayanıyor.  MİNARİ Minari, kırsal bir bölgeye taşınan bir ailenin hayatına odaklanıyor. 1980’li yıllarda 7 yaşındaki Kore kökenli Amerikalı David, babası Jacob’un isteği üzerine annesi ve kardeşi ile birlikte Arkansas’ta kırsal bir bölgeye taşınır. Aile, burada yeni bir çevre ve yaşam tarzı ile karşı karşıya kalır. David’in annesi Monica, hiçliğin ortasındaki bu mobil evde yaşamaktan dolayı korkulara kapılırken, David ve kız kardeşi yeni hayatlarından epey sıkılır. Bu sırada aileye, onlarla birlikte yaşamak için Kore’den gelen büyükanne de katılır. Jakob, dokunulmamış toprakta bir çiftlik yaratmaya çalışırken, ailesini ve evliliğini tehlikeye atmaya başlar.  NOMADLAND 60’lı yaşlarında olan Fern, Nevada kırsalında yaşamaktadır. Şehirdeki ekonomik çöküşten etkilenen Fern, neredeyse tüm eşyalarının kaybeder. Bu durumun ardından Fern, minibüsünü bir karavan haline getirip, modern bir göçebe olarak yola koyulur.  ONE NİGHT İN MİAMİ 25 Şubat 1964 gecesi Cassius Clay, Sonny Liston'ı yenerek dünya ağır sıklet boks şampiyonu olur. İnsanlar kalabalık halde kutlama yapmak için Miami Beach Kongre Merkezi'nde toplanırken Clay, ırk ayrımcılığı nedeniyle zaferini diğer sporculardan uzakta kutlamak zorunda kalır. Clay, Miami’nin siyahi mahallelerinden birinde arkadaşları aktivist Malcolm X, şarkıcı Sam Cooke ve futbol yıldızı Jim Brown ile kutlama yapar. Dört adam bu sırada kendileri ve insanlar için yeni bir dünya tanımlamaya karar verir.  SOUL Orta okul müzik öğretmeni Joe Gardner, bir jazz grubu ile birlikte çalışan jazz piyanisti olmanın hayalini kuruyordur. Bunun ardından ilk müzisyenlik deneyimini edinir. New York sokaklarında gezinen adam, birden bire kendini kanalizasyona düşerken bulur. Ancak burası aslında farklı bir dünyaya açılıyordur. Şimdi ise Dünya'ya nasıl geri döneceğini bulması gerekmektedir.  SOUND OF METAL Ruben ve kız arkadaşı Lou, karavanları ile dolaşan ve bu sırada gittikleri yerlerde konser veren iki müzisyendir. Lou mikrofonun başındayken Ruben bateri çalar. Ruben’in hayatı bir gün sadece boğuk bir vızıltı duymasıyla altüst olur. Doktor Ruben’e işitme kaybı yaşadığını ve kısa bir süre sonra sağır olacağını söyler. Sessiz geleceği ile yüzleşmek zorunda kalan Ruben, hayatını nasıl şekillendireceği konusunda karar vermek zorunda kalır.  THE TRİAL OF THE CHİCAGO The Trial of the Chicago 7, Chicago’daki 1968 Demokratik Ulusal Konferansı’nda Vietnam Savaşı ve karşı kültür protestoları düzenleyen ve federal hükümet tarafından komplo ve ayaklanmaya teşvik ile suçlanan yedi sanığın 1969 yılında görülen meşhur duruşmasına odaklanıyor.  THE QUEEN'S GAMBİT Walter Tevis’in 1983 tarihli aynı adlı romanından uyarlanan The Queen’s Gambit, Soğuk Savaş döneminde geçen bir hikayeyi işliyor. Dünyanın en iyi satranç oyuncularından biri olan Beth Harmon’ın hayatına odaklanılan dizinin başrolünü Anya Taylor-Joy üstleniyor. Ailesini kaybetmesinin ardından kurum tarafından büyütülen Beth, burada çalışan bir görevliden satranç oynamayı öğrenir. Satranç'ta olağanüstü bir yetenek sergileyen Beth, önüne çıkan tüm rakipleri yenmeyi başarır.  BETTER CALL SAUL Breaking Bad'in devamı niteliğinde olan dizi, düzenbaz avukat Saul Goodman'ın Walter White öncesi maceralarını anlatıyor.  BRİDGERTON Bridgerton ailesinin en büyük kızı Daphne Bridgerton, ailesinin izinden gidip çok seveceği bir kişiyle evlenmek ister. Genç kadının seçenekleri çok olsa da ağabeyi teker teker adayları eler. Ancak Leydi Whistledown’ın hazırladığı bir skandal, Daphne’nin adının lekelenmesine neden olur. Bu sırada sosyeteye yeni katılan kızların annelerinin gözdesi olan Hastings Dükü ile Daphne arasında bir çekim oluşur.  THE CROWN II. Dünya Savaşı’nın yarattığı yıkımın ardından İngiltere siyasi karışıklık içindedir ve bu zorlu dönemde tahta bir kadın geçmektedir. II. Elizabeth'in tahta geçmesi ile yeni bir dönem başlayacaktır. Kraliçe II. Elizabeth'in tahttaki ilk yıllarının perde arkasının konu edildiği dizide, siyasi rekabetler, aşk ve 20. Yüzyılın ikinci yarısına şekil veren olaylar anlatılıyor. Dizide Kraliçe II. Elizabeth rolünü Claire Foy canlandırıyor. Senaryosunu Peter Morgan’ın kaleme aldığı dizinin yapımcılığını ise Andy Harries üstleniyor.  THE GOOD LORD BİRD James McBride’ın aynı adlı romanından uyarlanan Good Lord Bird, eski köle Onion’ın hikayesini konu ediyor. Dizide, Oscar adayı aktör Ethan Hawke, Onion’ı evine alan kölelik karşıtı John Brown karakterine hayat veriyor. Brown, 1859’da gerçekleşen ünlü baskının öncüsü olsa da isyan başarısızlığa uğrar. Ancak bu gelişme, İç Savaşı başlatacak olayların başlangıcı niteliğinde olacaktır.  LOVECRAFT COUNTRY Matt Ruff’un aynı isimli romanından uyarlanan dizi, 1950’lerde Atticus Black’in, arkadaşı Letitia ve amcası George ile birlikte çıktıkları yolculuğu ele alıyor. Atticus Black’in kayıp babasını bulmak üzere birlikte çıktıkları bu yolculuk, dönemin ırkçı atmosferi nedeniyle birçok zorluğu da beraberinde getiriyor.  THE MANDALORİAN Star Wars dizisinin yönetmen koltuğunda Iron Man, Iron Man 2 ve The Jungle Book gibi yapımların da yönetmenliğini üstlenen Jon Favreau oturuyor. Favreau ayrıca dizinin senaristliğini ve yürütücü yapımcılığını da üstleniyor. Star Wars evrenine yabancı bir isim olmayan Favreau, animasyon dizi Star Wars: The Clone Wars'un kadrosunda yer almıştı.  MRS. AMERİCA Mrs. America, kadın hareketinin tarihini konu ediyor. Feminizmin yükselişini ve ABD’deki eşit hak yasasının hazırlanışına giden süreci ünlü aktivist Phyllis Schlafly’nin gözünden anlatan mini dizi, kadın hareketinin, siyaset ve kültür dünyasını nasıl değiştirdiğini gözler önüne seriyor. Mad Men ve Halt and Catch Fire gibi yapımlardan imzası bulunan Dahvi Waller tarafından ekrana taşınan dizide Phyllis Schlafly’e Cate Blanchet hayat veriyor.  TED LASSO Ted Lasso, bir Amerikan futbol takımını yönetmek için işe alınan bir adamın hikayesini konu ediyor. Ted Lasso, bir Amerikan futbol takımına koçluk yapmak için işe alınır. Ancak Lasso’nun futbol antrenörü deneyimi yoktur. Ted Lossu, koçluk deneyimi olmamasına rağmen takımın başarılı olması için elinden geleni yapar.  UNORTHODOX Unorthodox, kendisine yeni bir hayat kurmak isteyen genç bir kadının hikayesni konu ediyor. Görücü usulü evliliğe zorlanan genç bir kadın, hayallerine koşmaya karar vererek kaçar. Hem bu evlilikten hem de dini topluluktan kaçmaya çalışan kadın, kendisine yeni bir hayat kurmak için Berlin'e yerleşir. Ancak geçmişi genç kadının peşini bırakmayacaktır.  Amazon Prime Video Türkiye'nin şubat ayı takvimi açıklandı
Özdemir Asaf aramızdan ayrılalı 40 yıl oldu
Zarif ve duygu dolu şiirleriyle tanınan Özdemir Asaf, vefatının 40. yılında anılıyor. Gerçek ismi "Halit Özdemir Arun" olan şair, Ankara'da Mehmet Asaf Bey ile Hamdiye Hanım'ın ikiz çocuğundan biri olarak 11 Haziran 1923'te dünyaya geldi. Çocukluğunu Ankara'da geçiren ve hatıralarını "Ça" adlı kitabında anlatan usta şair, henüz 7 yaşındayken babasını kaybetti. Soyadı kanunun çıkmasının ardından annesi Hamdiye Hanım saf, arı, temiz anlamına gelen "Arun" soyadını seçti. Asaf ile ailesi, babasının vefatından sonra İstanbul'a taşındı ve Hamidiye Hanım'ın Acıbadem'deki köşkünde biçki dikiş kursu açmasıyla geçimlerini sağladı. Özdemir Asaf, 1930'da Galatasaray Lisesinin ilkokulunda başladığı eğitimine, 1941'de 11. sınıftayken ek sınavla Kabataş Erkek Lisesi'nde devam etti ve buradan 1942'de mezun oldu. İstanbul Üniversitesi Hukuk Fakültesi 3. sınıfa kadar İktisat Fakültesi ve 1 yıl da Gazetecilik Enstitüsünde eğitim gören Asaf, okulda tanıştığı Sabahat Selma Tezakın ile 14 Eylül 1946'da evlendi. Evlilikten sonra yüksek öğrenimini tamamlayamadan çalışma hayatına atılan Asaf, 1942'den beri sürdürdüğü sigorta prodüktörlüğü işine devam etti. Özdemir Asaf, kendi ifadeleriyle hukuku tercih nedenini ise şöyle anlatır: "Memleketimin bütün şairlerinde olduğu gibi, ilk 20 yaşım hayatın içine balıklama atlamamı temin maksadı ile okumak peşinde geçti. Ne kadar yükseğe çıkarsam hayatın o kadar derinliklerine nüfuz edecekmişim zannı ile bir yay gibi kuruldum. Sınıf arkadaşlarımla beraber çıkmış olduğumuz yerlerden bizi bıraktıklarında makinalı tüfek mermileri gibi fırlayıverdik. Bir grupla beraber üniversiteye düştük. Yumuşak tarafına rastlayanlarla hızı yeter olanlar hedefi delip geçtiler. Bir kısmı budağa rastlamış olacak ki sağa sola sektiler, oracıkta kalıverdiler veya gerisin geri ettiler. Ben hedefi üzerinde önceki çeşitli tavsiye, telkin, arzulara göre delip geçecek bir yer ararken mesafe ve zaman bitti. Siyasal Bilgilerin kabuğunu sıyırıp hukuka saplandım, zannederken, üç yıl sonra kendimi İktisat kısmında bulmuştum. Sonraki yıllar benden başka kimseyi ilgilendirmez." YUVARLAK MASA YAYINLARI Usta şair, 1948'de askere gitti. "Zaman" ve "Tanin" gazetelerinde de çevirmen olarak çalışan Asaf'ın ilk şiiri, 1939'da "Servet-i Fünun-Uyanış" dergisinde yayımlandı. "Büyük Doğu", "Varlık", "Yenilik", "Amaç", "Kaynak", "Edebiyat Dünyası", "Şadırvan", "Yeditepe", "Seçilmiş Hikayeler", ""Yenilik", "Vatan", "Dost", "Türkçe" ve "Türk Dili" gibi gazete ve dergilerde de şiirler kaleme alan Asaf, çeviri şiirlere de imza attı. Özdemir Asaf, 1951'de Cağaloğlu Molla Fenari Sokak'ta Sanat Basımevini, 1955'te ise Yuvarlak Masa Yayınlarını kurdu. İlk şiir kitabı "Dünya Kaçtı Gözüme"yi 1955'te bu yayınevinden okuyucuyla buluşturan Asaf, taşlama ve ironi unsurlarını da kullandığı eserlerini genellikle dörtlük ve ikilik şeklinde kaleme aldı. Türk edebiyatının önemli isimlerinden biri olan Asaf, sonraki yıllarda dize sayılarını azaltarak kelime oyunlarına yer verdiği şiirler yazmaya başladı. Eserlerinde daha çok insan ve toplum ilişkilerine yönelik konuları işleyen Asaf, şiirlerinde ise alay ve taşlama ögelerine yer verdi. Sevgi, ayrılık, ölüm ve kaçış temalarını da işleyen şair, Batı şiiriyle geleneksel Türk şiirinden yararlanarak verdiği bileşim sanatını zenginleştirip geliştirirken, hayata şiirin gözlüğüyle baktı ve kendine özgü yeni bir ironik şiir dili ortaya koydu. Özdemir Asaf, şiirin ve yazarın işlevi konusundaki görüşlerini de "Yuvarlağın Köşeleri" adlı kitabında okuyucunun istifadesine sundu. "PARAYI ALDIM AMA SONRA O GAZETEYE ŞİİR YAZMADIM" TRT'de 1979'da yayımlanan bir röportajında, yazdığı şiirlere ilişkin değerlendirmede bulunan Asaf, ne zaman bir şiir yazmak istese, "acaba daha kısası olabilir mi?" diye düşündüğünü belirterek, şu anısını paylaşmıştı: "Bir gazeteye, edebiyat sayfasına arkadaşlarımızla beraber yazıyorduk. 5-10 günde bir de gidip, şiirlerimizin küçük paralarını alıyorduk. Tatlı oluyordu. Bir gün muhasebeye gittiğim zaman, 'Müdürü göreceksin.' dediler. Müdüre gittim. 3-4 tane şiirim çıkmış. Biri bir satır, biri iki, biri üç satır falan. 'Efendim, beni istemişsiniz.' dedim. 'Bak oğlum, arkadaşların koca koca şiirler yazıyor. Sen de en iyi, en yüksek parayı alanlardan birisin. Sen de biraz çok yaz da, aldığın parayı hak et.' dedi. Gençtim, biraz alındım. 'Öyleyse, bu şiirlerin bedeli gazeteye armağan olsun.' dedim. Kapıdan çıkıyordum, 'Evladım üzülme.' dedi. Bu sefer adam üzülmüştü. Parayı aldım, verdiler ama ondan sonra o gazeteye şiir yazmadım." İlk eşi Sabahat Selma Tezakın'dan Seda isminde bir kızı olan Asaf'ın, Türkiye'nin ilk kadın fotoğraf sanatçısı ikinci eşi Yıldız Moran'dan ise Gün, Olgun ve Etkin adında üç oğlu dünyaya geldi. Asaf, Türk Edebiyatçılar Birliği temsilcisi olarak 1959'da Belçika Milletlerarası Şiir Bienali'ne, 1966'da Makedonya Yazarlar Birliği'nin davetlisi olarak Yugoslavya'da Şiir Kongresi'ne katıldı. Yuvarlak Masa Yayınlarını ve matbaasını 1970'de kapatan ve rahatsızlığı nedeniyle 1979'da Vakıf Gureba Hastanesi'nde tedavi görmeye başlayan şaire, 1980 yılının aralık ayında akciğer kanseri teşhisi konuldu. İstanbul'daki evinde 28 Ocak 1981'de 58 yaşındayken hayatını kaybeden Asaf'ın cenazesi Aşiyan Mezarlığı'na defnedildi. "Seni bir yaşam boyu bitirmek değil de/Sana hep, hep yeniden başlamak isterim", "Sana gitme demeyeceğim/Ama gitme, Lavinia", "Yaşamak değil/Beni bu telaş öldürecek" ve "Yalnızlık paylaşılmaz/Paylaşılsa yalnızlık olmaz" gibi unutulmaz dizeler kaleme alan ve çevresinde nazik ve duygusal biri olarak tanınan usta şairin, bazı eserleri vefatından sonra yayınlandı. Eserleri Şiirler: "Dünya Kaçtı Gözüme" (1955), "Sen Sen Sen" (1956), "Bir Kapı Önünde" (1957), "Yumuşaklıklar Değil" (1962), "Nasılsın" (1970), "Çiçekleri Yemeyin" (1975), "Ben Değildim" (1978), "Bugün ve Bugün" (1984), "Benden Sonra Mutluluk", "Çiçek Senfonisi" (2008), "Sen Bana Bakma, Ben Senin Baktığın Yönde Olurum" (2012), "Yalnızlığa Övgü" Özdeyişler: "Yuvarlağın Köşeleri" (1961), "Yuvarlağın Köşeleri-2" (1988) , Öykü: "Dün Yağmur Yağacak" (1987), Deneme: "Özdemir Asafça" (1988) Müzik, mirasın devamı olamaz
Işıl ÇALIŞKAN Yol, Ayrılık, Pulim şarkılarıyla dinleyicinin beğenisini kazanan Niyazi Koyuncu, Karadeniz müziğinin önemli genç kuşak temsilcilerinden. 2012 yılında ilk stüdyo albümü Muço Pa'yı çıkaran sanatçı, takip eden yıllar içerisinde birçok önemli projede yer aldı. 2016'da ikinci albümü "Liva"yı sevenleriyle buluşturan Koyuncu, ardından yurtiçi ve yurtdışında gerçekleşen birçok önemli festivalde yer aldı. Karadeniz ezgileri ile rock müziği birleştirerek evrensel bir ses yakalayan Koyuncu, şimdi farklı bir sound ile dinleyici karşısında. Romantik aşk şarkısı "Üryan" isimli single çalışmasıyla müzikseverlerle buluşan Koyuncu, “Bu dönemde şarkı paylaşmak gelecek günlere umutla bakmamıza bir nebze olsun ilaç oldu” diyor. Sözü ve düzenlemesi Çağatay Kadı'ya, müziği Koyuncu'ya ait olan "Üryan" adlı şarkının klibini ödüllü yönetmen Özcan Alper çekti. Koyuncu klipte; Aidiyet filmindeki performansıyla dikkatleri üzerine çeken oyuncu Eylül Su Sapan ile kamera karşısına geçti. Niyazi Koyuncu ile müzik serüvenini ve abisi Kazım Koyuncu’yu konuştuk.  ► Üryan’ın hikâyesini sizden dinleyelim… Üryan, pandemi sürecinde yaptığım bir beste. Bir türlü sözlerini yazamamıştım, içime sinmemişti. O arada yardımıma aranjörüm ve aynı zamanda sahne arkadaşım Çağatay Kadı yetişti ve bu güzel sözleri yazdı. Bu dönemde şarkı paylaşmak bizim için gelecek günlere umutla bakmamıza bir nebze olsun ilaç oldu diyebilirim.  ► Üryan (çıplak), nasıl bir çıplaklık sunuyor dinleyiciye? İki solo albüm onlarca single ve proje albümlerinde yer aldım. Karadeniz müziği dışında ilk single çalışmam. Başka bir heyecan içerisindeyim. Bundan sonraki müzikal yolculuğumun da aslında bir nevi yönünü göstereceğini düşünüyorum. Yeni şeyler yapmak beni heyecanlandırıyor. Ekibimi ve dinleyicilerimi de heyecanlandıracağını düşünüyorum.  ► Şarkı için bir de klip çektiniz. Günümüzde klibin nasıl bir anlamı var? Aslında çevrem bu anlamda bana çok baskı yapıyordu. “Neden klibin yok?” diye. Sadece 1 tane klibim var. İnsanlar izleyerek dinlemeyi her dönem çok sevmiştir. Biz de bu şarkının bir hikâyesi olması gerektiğini düşündük. Hele ki Bunu Özcan Alper ile olabilme ihtimali olduğunda hiç düşünmeden bu yola girdik ve dinleyicilerimizle buluşturduk.  BİR YANIM YÖREMİN MÜZİKLERİ DİĞER YANIM DİNLEDİKLERİM  ► Geleneksel Karadeniz ezgilerini rock müzik ile birleştiriyorsunuz. Zıtlıklardan doğan bir uyum diyebilir miyiz buna? Nasıl anlatırsınız bu buluşmayı? Aslında bunun öncüsü Kazım Koyuncu. Zıtlıkların ve çok renkliliklerin uyumunu bize en iyi gösteren ve örnek olan biri. Artvin Hopalıyım. Bir yanım yöremdeki melodiler, enstrümanlar –tulum, kemençe- diğer yanım dinlediğim müzikler.  ► Nasıl bir çocukluk geçirdiniz? Çocukluğum Hopa’nın köyleri Pançol ve Köse’de geçti. Kendi oyuncağını kendi yapan, ormanlarda, derelerde ve küçük köy okulunun bahçesinde çeşitli oyunlar oynayarak geçti. Köyde doğup büyümenin en güzel tarafı kurduğun hayallerin sınırsız olması.  ► Müzik sizin için bir miras mı yoksa tercih mi? Bu kesinlikle bir tercih. Şarkı söylemek, müzik yapmak bir mirasın devamı olamaz.  ► Sizce sanat politik midir? Farkında değiliz belki ama hayat birçok anlamıyla zaten politikte. Kuracağınız bir cümle, söyleyeceğiniz bir şarkının birçok şeyi değiştirebilme gücüne sahip. 10 aydır müzisyenler çok zor koşullarda yaşıyor, yaşamaya çalışıyor. Bir müzisyen olarak bunları yaşıyor olmayı nasıl yorumluyorsunuz? Maalesef bir değerimiz yokmuş diyorum. Bugün yüzden fazla müzisyen canına kıydı ve buna rağmen elle tutulur bir önlem alınmadı. Alınacağa da benzemiyor. ***  KAZIM KOYUNCU YAŞASAYDI BİRÇOK ŞEYİ DEĞİŞTİRİRDİ ► Kazım Koyuncu’nun kardeşi olarak anılmak sizi nasıl etkiliyor? Kazım Koyuncu’nun kardeşi olmaktan onunla aynı aileden olmaktan hep gurur duydum. Keşke daha fazla paylaşmaya fırsatımız olsaydı ve birlikte büyüyebilseydik.  ► “İdolüm” dediğiniz Kazım Koyuncu hiç doğmamış olsaydı ne eksik olurdu? Kocaman bir boşluk olurdu.  ► Peki Kazım Koyuncu bugün hayatta olsaydı neleri değiştirmek isterdi? Kısacık hayatına o kadar çok şey sığdıran bir adam bugün yaşasaydı eminim birçok şeyi değiştirirdi. Senin sesin, bizim sesimiz olurdu. Muhaliflerin ve ezilenlerin sesi. Açık ve kapalı beden...
Beden ve kendilik (self) arasındaki ilişki üzerine düşünürken Netflix’te ‘Outlander’ adlı dizideki bir sahneyle karşılaştım. Diana Gabaldon’ın romanından uyarlanmış fantastik ve tarihsel bir TV dizisi... Dizinin bir sahnesinde çift 1700’lerin İskoçya’sında evleniyordu. Dini törenin ardından klanın liderlerinden biri eline bir bıçak alıp kadının ve erkeğin bileklerini kesip bir bez parçasıyla o kesilmiş bilekleri birbirine bağlamıştı. Beden ve duyguların akışkanlığına dair geçmişten bu sahne, ilgi çekiciydi. Bu ritüelin bir benzeri, bizim kültürümüzde de var, ‘kan kardeşliği’ adıyla. Baş parmağın kesilerek birbirine yapıştırılarak kardeşlik yemininin edildiği bir ritüel. Geçmişten gelen bu ritüellerin ortak özelliği, beden ve duyguları akışkan bir bütünlük içerisinde ele alması. Dokunmaya ve bedensel sıvılara dair yaklaşım, pandemiyle de birlikte inanılmaz bir değişim geçirdi. Bedenin dışarıyla temas halinde olan gözenekli yapısı geçmişte canlılığın bir işaretiyken, bu çağda bedenin korunmasızlığının ve tehlikenin işareti olarak görülür oldu. Bütün o gözenekler ve açıklıklar tıkandı ya da fitrelerle kapatıldı. Bedenle kurduğumuz bu ilişkinin ruhsal yapımıza mutlaka bir etkisi olacak. Geçmişte, sevgi ve nefret gibi duyguların, beden açıklıklarıyla içeri alınıp tıpkı bir besin gibi sindirildiğine ve yine tıpkı sindirilmiş besinlerin dışkılanması gibi bedenden dışarı atılabildiğine inanıldığını tarihsel ve antropolojik çalışmalardan biliyoruz. Duygular, gerçekten de besinlere benzerler. Kaygıyla ilgili rahatsızlıkların duyguların sindirilememesiyle, işlenip dışarıya atılamamasıyla bir ilişkisi olduğu kesin. ‘Outlander’ dizisinde ya da başka tarihi dizi ya da filmlerde ve romanlarda göze çarpan bir başka şey de işeme ya da yıkanma gibi bedensel aktiviteler her ne kadar mahrem kabul edilse de, utanma ya da suçluluk duygularıyla ilişkiye sokulmuyordu. Deborah Lupton’ın ‘Duygusal Yaşantı’ adlı kitabında da yazdığı gibi, Ortaçağ’da bedenin çok daha az kapanık, özelleşmiş ve denetlenmiş olduğu söylenebilir. Lupton, bedenin içi ve dışı arasındaki sınırların bu denli net çizilmesinin 16’ncı yy’da başlayıp modernleşmeyle birlikte artarak devam ettiği üzerinde duruyor. Bakhtin gibi yazarlar, karnaval ve şenliğin insanlara bedenlerini çepersiz doğasının, zihni bedenin ve tutkuların eline bırakmanın, ‘içeri’ ve ‘dışarı’yla ilgili herhangi bir düzenleme yapmamanın tadını çıkarma fırsatı verdiğini yazmışlardı. Şimdi bu tür gelenekler ya da şenlikler kalmadı ve herkes kendi bedeninin sınırları içerisine çekilerek, bedeni bütünüyle izole ederek dijital teknoloji yardımıyla zihinsel bir sınırsızlığı yaşama gayretinde. Bütün bunlar ve yaşanan süreç, insanın bedeniyle ilişkisini ciddi bir soruna dönüştürdü. Artık beden, bütünüyle dışarıya aitmiş gibi algılandığında, hor görülen, utanılan ya da tam tersi övünülen bir nesneye dönüştü. Günümüzde insanların çoğu, kendi bedeniyle barışık değil. Duygular da sadece içe aitmiş gibi, dışarıyla ve bedenle bir bağı yokmuş gibi yaşanır oldu. Pandemiyle birlikte bedensel kapanma, duyguların sindirilmesini güçleştirdi. Belki yeniden duyguları ve bedeni birlikte sil baştan düşünmemiz gerekiyor. Köksal Ekinci’den yeni albüm: Spica’nın Sesi
Köksal Ekinci, yedinci albümü Spica’nın Sesi’ni dinleyicilerle buluşturdu. 'Astromüzik' tarzına sahip Köksal Ekinci, albüme ismini veren Spica için “Gökyüzünün en parlak yıldızlarından biri ve temsil ettiği değerlerle de birçok sanat eserine ilham veren, derin anlamlar taşıyan bir şans yıldızı. Romantik dönem akımından etkiler taşıyan bu şarkımla, dinleyenleri o çok özlediğimiz, filmlerdeki gibi romantik aşkların yaşandığı zamanlara ve modern bir valse davet ediyor’’ dedi. Ekinci’nin 7. albümü olan Spica’nın Sesi’nde 7 şarkı yer alıyor, albümün prodüktörlüğünü Alper Gemici üstlendi. Mixler İlkay Dinsever, mastering Evren Arkman imzası taşıyor. Spica’nın Sesi, tüm dijital platformlardan dinlenebiliyor. Spica'nın Sesi albümünün hazırlıklarına yaz döneminde başladıklarını belirten Ekinci, “Güneş'in Kova burcuna geçişiyle birlikte müzikseverlere sunmak harika bir eşleşme oldu ne de olsa Kova burcu düşüncelerin, bilgilerin ve teknolojinin insanlığın faydası merkezinde geliştirilmesini ve özgürce ifade edilmesini, paylaşılmasını ifade eder. Giderek daha çok insanın fark ettiği bu bilinçsel uyanış döneminde, her birimiz kendi biricik özelliklerimizle kolektif bir alandan etkileniyoruz ve kozmik bir dönüşüme, bu biricik özelliklerimizle katkıda bulunmak için uyanıyoruz. Bu sonsuz bir yolculukta, gerçek benliklerimizle ve varlıklarımızla tanışmamızın da heyecanı bir anlamda” dedi. “YILDIZLAR BİZE YOL ARKADAŞLIĞI YAPIYOR” “Yıldızların veya gezegenlerin bizlerle iletişim içinde olduğunu düşünüyorum” diyen Ekinci, müzik ile astroloji arasında nasıl bir bağ kurduğunu da şu sözlerle anlatıyor: “Ben yıldızların ve gezegenlerin sesini duyarak, onların varoluşundaki değerler ve anlamlar üzerinden duyuyorum evrendeki hiç bitmeyen müziği. Biliyorum ki yıldızların her biri, bize kendimizi gerçekleştirmek için tam anlamıyla bir yıldız gibi, ışıl ışıl, yol arkadaşlığı yapıyorlar, ben de onların seslerini notalara nakış gibi işleyip, şarkımla, sözümle ve sesimle müzikseverlere iletiyorum.”  Erdil Yaşaroğlu'ndan baskın açıklaması: Her yazılana inanmayın
Karikatürist Erdil Yaşaroğlu, son dönemde kendisiyle ilgili ortaya atılan 'telif' iddialarına yanıt verdi. "Sosyal medyada ya da Whatsapp'ta karikatür paylaştı diye kimseye suç duyurusu yapmıyoruz" diyen Yaşaroğlu, dertlerinin sadece ticari siteler olduğunu söyledi. Yaşaroğlu ayrıca, "Biz suç duyurusunda bulunduk diye tutuklanan, nezarethaneye atılan, gözaltına alınan kimse de yok." dedi. Sosyal medyada bir kullanıcı, Erdil Yaşaroğlu'nun şikayeti üzerine evinin polisler tarafından basıldığını iddia etmişti. Yaşaroğlu'nun açıklamarı ise şöyle: -Sevgili arkadaşlar, dün akşam güzel linç yedim. Çok haklısınız, ben de 2 karikatür için evine 5 polisle baskın yapılmış bir öğretmenin çocuklarının elinden bilgisayarlarının alındığını okusam, çok üzülürdüm. -Önce şunu söyleyeyim, biz kimse için izinsiz karikatür yayınladı diye hukuki olarak ev arama, el koyma talebinde bulunmadık, asla da bulunmayız. Karikatürlerimizden galeri yapan koca haber siteleri bile dahil buna. -Bir de bu flood sıfır takipçili, isimsiz, yeni açılmış, hiç bir gönderisi olmayan hesaptan yazılmış. Gerçek gibi mi geliyor size? -Üstelik bu yeni hesabın ilk floodu daha yayınlanır yayınlanmaz, ilk olarak davalı olduğumuz site sahipleri ve şirketler tarafından paylaşılıp yayıldı. -Hadi gerçek diyelim. Biz web sitesi üzerinden şikayette bulunuyoruz. Arkasında kim olduğunu bilmiyoruz. Haklı olduğumuz halde, üzüldüğümüz için sonradan vazgeçtiğimiz siteler var. -Geçen haftalarda da isimsiz bir "sağlıkçı" flood'u aynı yöntemle ortaya çıkmıştı. Yeri gelmişken söyleyeyim, bloğunda karikatür paylaşan öğrenciye açılmış bir dava yok. 58 yaşındaki emekli kadına ya da 70 yaşındaki amcaya da dava açılmadı. -Sosyal medyada ya da Whatsapp'ta karikatür paylaştı diye kimseye suç duyurusu yapmıyoruz. Avatarını karikatür yaptı diye açılmış bir dava da yok. Sadece ticari sitelerle derdimiz. -Şunu da ekleyeyim, biz suç duyurusunda bulunduk diye tutuklanan, nezarethaneye atılan, göz altına alınan kimse de yok. Telif davalarında böyle şeyler olmuyor. Her yazılana inanmayın lütfen. -Uyar kaldır yöntemini söyleyenler var. Bir çoğunu uyardık zaten. Bazıları "kaldırmıyorum, dava açarsan aç" pişkinliğiyle döndü. Yıllarca dergilerimizde, kitaplarımızda yazdık izinsiz kullanmayın diye. İzin isteyen bir çoğuna da izin verdik üstelik. -Bilinçli olarak emeğimizi korumaya çalışmamızı manipüle etmeye çalışan kişilerin gazına gelmeyin arkadaşlar. Sözlüklerde falan da bize giydirip duruyorsunuz (ki orda normal) Ama bari haklı giydirin. -Bir de "bunu paylaşıcam ama dava açarsın, iban yollayın, yolsuz kaldıysan" şakaları da eskidi ve zaten komik değillerdi. Sevgili troller, saldıracaksanız yeni bişey bulun. Sevgiler. Hasan Can Kaya'nın yeni dizisinin oyuncu kadrosu belli oldu
Genco Erkal’ın hayatı belgesel oluyor
Kültür Sanat Servisi Türk tiyatrosunun duayen ismi Genco Erkal’ın sanat hayatı belgesel oluyor. “Genco” isimli belgeselin, temmuz ayında ENKA Sanat’ta gerçekleştirilecek bir prömiyer gösterimle izleyiciyle buluşması hedefleniyor Sahnede 60 yılını tamamlayan, Türk tiyatrosunun usta ismi Genco Erkal’ın kariyerini ve sanat hayatını ele alan “Genco” adlı belgeselin çekimleri başladı. Senaryosunu Genco Erkal'ın yazdığı ve bu nedenle benzerine az rastlanır otobiyografik bir nitelik de taşıyan belgeselin yapımcılığını ve yönetmenliğini Selçuk Metin, görüntü yönetmenliğini Uğur İçbak üstleniyor. ENKA Sanat’ın, Türk tiyatrosuna katkılarını bir adım öteye taşımak amacıyla bir süredir üzerinde çalıştığı belgesel, kurumun sanatçı ve kurucusu olduğu Dostlar Tiyatrosu ile yaklaşık 25 yıllık köklü birlikteliğine dayanıyor. Yalnızca bir sanatçının kariyerini değil, Türk tiyatrosunun da önemli ve büyük bir dönemini anı ve anekdotlarla aydınlatacak belgeselin, çekim ve kurgu sürecinin tamamlanmasının ardından, ilk gösteriminin temmuz ayında ENKA Açıkhava Tiyatrosu’nda yapılması planlanıyor. 18 yıl susan Gomidas sahnede konuşuyor
Sercan Meriç Yolcu Tiyatro, bugüne kadar savaşa, cinsiyetçiliğe, gelir adaletsizliğine, anlamsız hiyerarşilere dikkat çeken birçok oyun sahneledi. Son olarak ise Osmanlı döneminde yaşamış ve sayısız eser vermiş sanatçı Gomidas'ı izleyicilerle buluşturdu. Tiyatronun Yönetmeni Ersin Umut Güler, Anadolu'daki binlerce müziği ortaya çıkaran Gomidas'ı "Hiçbir zaman unutturulmaması ve hep hatırlatılması gereken çok büyük insan" olarak tanımlıyor. Oyun 16-17 Nisan’da 20.30’da, 18 Nisan’da ise 19.00’da İstanbul’daki Surp Vortvots Vorodman Kilisesi’nde sahnelenecek. Güler ile hem son oyunlarını hem de tiyatronun durumunu konuştuk. Yolcu Tiyatro yapımı Gomidas’ı sahneye nasıl hazırladınız? Nasıl bir ekiple oynuyorsunuz? Bizim epey zamandır gündemimizde olan bir oyundu Gomidas. Bu toprakların yetiştirdiği büyük müzisyenlerden biri. Osmanlı döneminde yaşamış bir Ermeni müzisyen. Besteci, icracı, koro şefi… Oyunun metni geçtiğimiz yılın Ocak-Şubat aylarında Ahmet Sami Özbudak tarafından yazıldı. Oyunu da Özbudak yönetiyor. Gomidas’ı Fehmi Karaaslan oynuyor. Mart ayında provalara başladık. Pandemiyle beraber online olarak provalara devam ettik. Oyunu, 24. İstanbul Tiyatro Festivali kapsamında iki kez oynadık. Ardından saat kısıtlamaları geldi. Şimdilik durmuş vaziyetteyiz.  Gomidas’ın hikâyesi nedir? Neler yaşamış? Gomidas'ın Kütahya'da başlayan Paris'te akıl hastanesinde son bulan yaşamını oyun boyunca görüyoruz. Ve oyunda Lusavoriç Korosu yer alıyor. Hagop Mamigonyan şefi. 40 kişi Gomidas eserlerini seslendiriyor. Destek kampanyası başlattık. Yolcu Tiyatro bugüne kadar hiçbir şahıstan ve kuruluştan tek kuruş maddi destek almadı. Biz de bir seyirci dayanışma kampanyası başlattık. Mobilet.com’dan seyirciler oyuna bilet alabilecekler. Seyircilerimiz hatıra bileti alınca onlara Gomidas hatıra setleri göndereceğiz. Oyun hem Türkçe hem Fransızca oynanıyor. ZORUNLU VE GÖNÜLLÜ SÜRGÜNLERİ VAR Gomidas’ı nasıl tarif edersiniz? Bu topraklar için ne ifade ediyor? Kişisel olarak zorunlu ve gönüllü sürgünleri var. Kütahya'da doğmuş, Bursa'da okula gidiyor, Berlin'de müzik okumaya gidiyor, Paris'e gidiyor. Yaklaşık dört bin eseri olduğu söyleniyor. Türkçe, Kürtçe, Ermenice, pek çok eseri kayda alıyor. O eserlerin ölümsüz olmasını sağlıyor. Bu topraklar için çok kıymetli. 1915’te sürgüne gönderiliyor Çankırı'ya. Sürgünden birkaç gün önce Saray’da konser veriyor. Muhtemelen kendisi de sürgüne gideceğini tahmin etmiyordu. Sürgünden dönen 8 Ermeni aydın var. Onlardan birisi. Araya Halide Edip gibi nüfuzlu insanlar giriyor. Zaten küçük yaşta yetim ve öksüz kalıyor. 1915’ten sonra asıl yıkım başlıyor. Döndüğünde eserlerini bulamıyor. Birkaç yıl sonra Paris'e gidiyor. Orada başka akıl hastanesinde kalıyor. Yaklaşık 18 yılı suskunlukla geçiyor. Çok yönlü bir müzisyenin müziği bırakmış olması bile büyük travma. Maalesef Paris'teki akıl hastanesinde hayatını kaybediyor. Son yıllarda Gomidas’a yönelik ilgiyi nasıl değerlendiriyorsun? Geçen sene Kalan Müzik bir albüm yaptı. Bir de geçen sene 150’nci doğum yılıydı. Cemal Reşit Rey’de büyük bir konser yapıldı. Hiçbir zaman unutturulmaması ve hep hatırlatılması gereken çok büyük insanlar var bu topraklarda yaşamış. O çok kültürlülüğün hatırlatılması gerekiyor. Tekçi yapının kafa yapısına çok hâkim olduğu bir dönemdeyiz. TİYATROCULAR İÇİN TARİHİN EN KÖTÜ ZAMANLARI Yolcu Tiyatro da oyunları ile çok kültürlülüğe, faşizme, savaşa yönelik birçok şey anlatıyor. Tiyatro topluluğu olarak nasıl ilerliyorsunuz? Yolcu Tiyatro olarak bugüne kadar hep derdi olan oyunlar yaptık. Toplumsal cinsiyet meselesi vardı, ezen ezilene dair mesele vardı, savaş karşıtı bir oyun oynadık. Gomidas da yine bizim hikâyemiz. Estetik olarak da biçimsel olarak da yeniliği arayan bir ekibiz. Mart ayından beri neredeyse faaliyet yürütemedik. Haziran ayında planladığımız bir sürü oyun iptal oldu. Maalesef özel tiyatrolar tarihinin en kötü zamanlarından birini yaşıyor diyebilirim. Çünkü ortada elle tutulur ciddi bir destek de yok. Bu desteği sağlayabilecek devlet kurumları ve belediyeler. Kültür Bakanlığı’nın maalesef ciddi bir desteği olmadı. Bu sene hiç ödenek almadık. Yeni oyunumuz için başvurmak istedik Kültür formuna ama vergi borcumuz var diye başvuramadık. Bakanlığı ikna edemedik. Şu anda tiyatrolar ve sahne emekçileri yalnız bırakıldı. Durduk yerde borçlanıyoruz. Çünkü masraflarımız devam ediyor. Bir şekilde ayakta kalmaya çalışıyoruz. Enstrümanlar niye bağlamaya eşlik etmesin?
Cihangir KÖROĞLU Anadolu’nun insanlığa armağanı diyeceğimiz birçok enstrümanın içerisinde bağlama her zaman ayrı bir yerde duruyor. Yüz yıllardır insanın her duygusunu bu denli net dile getiren bağlama elbette ki icracılarıyla can buluyor. Nice ustalar gören bu topraklar, dünya ne kadar değişirse değişsin yeni ustaları da filizlendirmeye daima gebe olduğunu bizlere gösteriyor.  Zamanının değişimi farklı tarzları hayatlarımızın içerisine dâhil etse de, halk müziği bu kültürün ne mutlu ki bir gerçeği. O gerçeklikle beslenerek zamanı yakalayan ve onu dinleyicilerin karşısına çıkaran isimlerden bir tanesi de 25 yaşındaki Muhlis Berberoğlu. Kendisini ve bağlamasını bir gün rap konserinde, bir gün elektronik müzik konserinde, bir gün de halk müziği konserinde görürseniz şaşırmayın. Berberoğlu ile yaptığı üretimleri ve bağlamayla çıktığı keşfi konuştuk. Müzik dinleme alışkanlıklarının tamamen değiştiği bir dönemden geçiyoruz. Böyle bir zamanda yaptığın müziği nasıl değerlendiriyorsun? Popüler olmanın ve popülerlik algısının kötü bir şey olmadığını düşünüyorum. Sadece bu kaliteyle değerlendirilebilecek bir şey. Popüler, popüler değil, geleneksel, güncel bir durum yok aslında. Müzik müziktir ne olursa olsun, bir şeyin çok dinleniyor olması, çok talep görüyor olması onu diğerlerinden farklı kılmıyor. Bizim ülkemizde biraz şöyle algılanıyor, popüler müzik kötüdür ya da kalitesizdir, günü birliktir. Doğru olan kısımları var elbette, daha çok çıkarların özellikle de maddi çıkarların ön planda olduğu bir türe dönmeye başlamıştır gibi bir değerlendirme de yapılabilir. Ancak bu ülkenin güçlü bir pop tarihi ve önemli isimleri de var. Tarzların veya popüler olanların bir ülkenin tüm durumlarıyla doğrudan ilgisi var. Halk nereye gidiyorsa müzik de oraya gidiyor. Ben de halk müziği icra etmeye çalışıyorum. Kendimi bir yerde konumlandırmayı sevmiyorum çünkü bu beraberinde sınırlandırmayı da getiriyor. O yüzden kendi müziğim gibi değerlendiriyorum. Önüne arkasına bir şey koymuyorum. Halk müziğinin Türkiye toplumu açısından yadsınamaz bir önemi var. Bugün her müzik türünü icra eden sanatçı bir şekilde türkülere de dokunuyor. Bu duruma nasıl bakıyorsun? Müzik genetik olarak aktarılan bir sanat dalı ve olgu. Bu coğrafyada yaşayan herkesin bu topraklardan beslendiği melodilerin çok karakteristik cümleleri var. Ve bunlar kuşaktan kuşağa aktarılıyor. Coğrafyalardan beslendiğimiz şeyler var. Müzik sadece bir enstrümanı çok çalışıp teknik açıdan kendini geliştirip bunu virtüözlük seviyesine getirip icra etmekle alakalı değil. Ne olursa olsun çaldığımız şey yine bu toprakların müziği. Ve dönüp dolaşacağımız yer yine burası. Çünkü bizim genimizde bunlar var.  Ne zaman ‘bağlama benim yol arkadaşım’ dedin? Başladığım süreyi net bir şekilde hatırlamıyorum. Çünkü yaşım çok küçüktü. Gözümü açtım ve yanımda bağlamam vardı bile diyebilirim. Şu an 25 yaşındayım ve 20 yıldır etrafımda olduğu için zamanımı hep onunla geçirdim. Ancak bu yaşlarımda daha bir kaynaştık. Çünkü hayata dair duygu ve düşüncelerin oluşmaya, şekillenmeye başladığı yıllar bende de etkisini gösterdi. Peki akademik olarak müzikle bağlantın var mı? Tabii, İzmir’de bir güzel sanatlar lisesinden mezun oldum. Daha sonrasında Ege Üniversitesi'ne girdim yine müzik bölümüne ancak 6 ay sonra okulu bıraktım. Sonraki sene de Dokuz Eylül Üniversitesi Müzikoloji bölümüne girdim. Bir 6 ay sonra da onu bıraktım. Nedenine gelecek olursak, öncelikle mutsuzdum ve müziğimi sınırlandıracağımı düşündüm. Türkiye’de konservatuarlar çok kötü durumda. İyi müzisyeni kötü hale getirebilirler. Ve üniversiteler de mesele bir şeyin bilimini üretmekten çok her ayın 15’inde bankadan para çekmeyi bekleyen insanlarla dolu bir hale geldi. Üzücü.  BAĞLAMA HEP EŞLİK ENSTRÜMAN OLMUŞ Son zamanlarda Gazapizm ve Islandman ile yaptığın işler alışılagelmişin dışında işler. Bağlama alt yapılarını duyduğumuz üretimlere denk geldik ancak direkt solo ve canlı işlere alışık değiliz. Ne hissediyorsun böyle üretim alanlarının içinde olmaktan?  Bağlama çalma kabiliyetimi keşfettikten sonra, kendi kendime şunu düşündüm, bağlama hep eşlik enstrüman olarak kullanılmış. Ya vokale, ya birinin arkasında çalmak gibi ya da grup bağlama dediğimiz TRT şekli. Bunlar kötü bir şey olduğu için demiyorum. Ancak bağlama böyle bir enstrüman değil. Bağlama solo bir enstrüman. Ve vizyonumu ve misyonumu tamamen bunun üzerine geliştirmeye çalıştım. Yani o yapılan çalışmalar olabilir ve olması gereken şeyler. Sadece daha önce cesaret edilmediği için olmuyordu. Ve benim yapmak istediğim müzik de tam olarak buydu. Hayal ettiğim şeyi seslerle, tınılarla ortaya çıkardım. Ayrıca ben bağlamanın bir şeye eşlik etmesini istemiyorum. Diğer enstrümanlar niye bağlamaya eşlik etmesin sorusuna cevap yaratmaya çalışıyorum. Bağlamanın senfoniye çalması heyecan yaratacak bir şey değil, senfoni orkestrasının bağlamaya eşlik etmesi o heyecanı yaratacak şeydir.  Bir röportajında bağlama ile olan bağını daha gerçekçi ve doğu romantizminin dışında olarak değerlendiriyorsun. Bunu biraz açar mısın?  Var olan veya olmayan bir şeye, kafanızda yarattığınız bir şey de olabilir tam tersi çok maddesel de olabilir ve ona çok fazla anlam yüklersiniz. O kadar çok anlam yüklersiniz ki o bir yerden sonra olmadığı şeklinde, olduğunun bilmem kaç katında falan görünür. Ve bu coğrafyada fazlasıyla yaygın. Benim daha gerçekçi bir yaklaşımım var. O bir enstrüman, bilmem ne ağacından yapılır, teknesi şudur ve ben varsam var ben yoksam yok. Tabii ki buradan işin romantik kısmını atladığım düşünülmesin. Romantik kısımı, ezgiler, sözler yaratır. Mesela biz Jimi Hendrix’in gitarını değil Jimi Hendrix’i konuşuruz, Neşet Ertaş’ın bağlamasını değil Neşet Ertaş’ın kendisini konuşuruz.  MÜZİSYENLERE SIRTINI DÖNMEK OLMAZ  Pandemi süreciyle beraber birçok sektör gibi müzik sektörü de ciddi anlamda etkilendi. Bu sürecin yönetimine dair ne düşünüyorsun?  Ülkemizde bu sürecin gerçekten yanlış yönetildiğini düşünüyorum. İnsanların çok çok az kısmı kriz dönemlerinde sanatı hayal eder, etkinlikleri arzular. Böyle bir dönemde bir müzisyen olarak benim de çok çalasım yok açıkçası, dinleyesim de yok. Eve kapanmış bir durumdayız üretimler ne kadar içimize sinebilir ki sosyal hayat olmadan. Böyle zamanlarda insanlar da mekânlar da orada burada çalması çalışması da beklenemez. Fakat kapatıldı da buna birinin destek de çıkması lazım. Sırtını dönmek olmaz. Eleştirilmesi gereken kısım burasıdır. Doğru yönetilse kimse ‘ben illa da konser vereceğim’ ısrarında olmaz zaten. “Larry King Live”
Seksen yedi yaşında dünyaya veda eden Larry King, en kıdemli TV ve radyo sunucusu, düpedüz bir efsaneydi. Washington D.C.’de önünde bir mikrofonla otururken dünyanın en çok izlenen kişisi olurdu. Altmış yılı bulan meslek hayatının 25 yılında CNN’de kendi gece programını yaptı. Kolları sıvar, istifini bozmadan sorularını sorardı. Daha doğrusu, sohbet ederdi. Özellikle radyodaki gece programlarında dinleyicileri için önemli insanlarla (örneğin, kendi dönemindeki bütün A.B.D. başkanlarıyla) ciddi söyleşiler yapan bir sunucudan çok, ahbaplarıyla sohbet eden biri gibiydi. CNN yıllarının zirvesinde her gece kanala 1 buçuk milyon izleyici taşırdı. Günün bütün önemli politikacıları, sanatçıları ve sporcularını programında misafir ederdi. Mesleğe radyoyla başlamıştı. Aforoz edilip Miami’den dışlandığı dört yılın ardından TV sunucusu olarak geri dönse bile, bir müddet sonra yeniden radyoya girdi. Kaybetmiş, acı çekmiş, dersini almıştı. Olgunlaşmıştı, artık her şeyin kıymetini biliyordu. 1975 yazıydı, Richard Nixon istifa etmişti. Miami turist kaynıyordu. Larry mikrofona eğildi, nefes aldı ve konuşmaya başladı: “Diyordum ya…” Kırk bir yaşındaydı ve her şeye yeniden başlıyordu. Dünya olayları mekanizmasının bir parçasıydı. Her an ameliyata çağırılabilen cerrah gibi, dünya da onu her an göreve çağırırdı. Her telefon, her saatte onun için çalabilirdi. “Yitzhak Rabin’e suikast mı? Yirmi dakika sonra stüdyodayım…” Lawrence Harvey Zeiger 1933 yılında New York’ta, Brooklyn’de doğdu.Dindar ve muhafazakâr bir Musevi ailenin oğlu olarak büyüdü. Babası Edward 44 yaşında öldüğü için liseyi bitirdikten sonra yıllarca annesine destek oldu. 1944 yılında babasının öldüğü gün kütüphaneden eve gelirken, sokaktaki devriye arabalarını görmüş, annesinin çığlıklarını duymuştu. Ama daha evin kapısından giremeden bir polis onu kucakladığı gibi yakındaki sinemaya götürdü. Bir Robert Taylor filmi oynuyordu, kahramanımız Japonlarla savaşıyordu. Polis ona dünyada üzücü şeyler de olduğunu söyledi. “Baban bu sabah kalp krizi geçirip öldü,” dedi. Larry filmi sonuna kadar izledi. Soyadını ise, Miami’de edindi. New York’ta arkadaşlarıyla buluştuğu Corner/Köşe’de başlamıştı gelen gidenle sohbetlerine. Bir gazeteyi kıvırıp megafona çevirir, geleni anons ederdi. Onun Köşe’de edindiği şöhretten haberdar olan küçük radio WAHR’ın genel müdürü, “Takıl sen,” dedi. “Elbet bir ayrılan olur”. Oldu sahiden de. Larry Zeiger heyecanla stüdyoya geldi. Genel müdürün odasına çağırdılar. Adam “İsmin ne olacak?” diye sordu. “Zeiger çok Alman, çok Yahudi. Şov adı değil hiç.” Bir an durdu, “Peki, Larry King ol sen” diye bildirdi kararını. CNN’e göre, King elli yıllık meslek hayatında 50 binden fazla söyleşi yaptı. Bunlar arasında Gerald Ford’dan sonraki bütün ABD başkanları vardı. Ayrıca Dr Martin Luther King, Dalay Lama, Bill Gates, Lady Gaga, LeBron James, Paris Hilton ve Margaret Thatcher, örnek lazımsa. Her daldan, her telden... 2015’te BBC’den Evan Davis’e “Baktım da kendimi ne kadar geriye çekersem, iyi sorular sorup cevaplara kulak verirsem, konuklarımı önemsersem, kamera da o ölçüde kayboluyor sanki,” demişti. Meslek hayatından beş önemli ‘an’, gene BBC’den: 1993’te Başkan Yardımcısı Al Gore ile Teksaslı bilyoner Ross Perot’un Kuzey Amerika Serbest Ticaret Sözleşmesi tartışmasıyla rekor kırdı, 16 milyon 300 yüz bin eve girdi. İki yıl sonra aynı anda Filistin lideri Yasser Arafat, İsrail Başbakanı Yitzhak Rabin ve Ürdün Kralı Hüseyin’le söyleşi yaptı. New York ve Washington’daki 11 Eylül 2001 saldırılarından sonra 700’ü aşkın konukla konuştu. Aralarında ilk müdahale edenler, sağ kalanlar ile 35’ten fazla dünya lideri ve ileri gelen kişi vardı. Hapishanedeki söyleşileriyle ödül aldı. Konuştuklarının arasında anne-oğul katiller Sante ve Kenneth Kimes; Teksas’ta idam edilen ilk kadın olan Karla Faye Tucker ve Mike Tyson da vardı. Ama meslek hayatının en önemli anları saydığı söyleşileri sanat dünyasının iki ismiyle gerçekleştirmişti. Çok ender olarak söyleşi yapan Frank Sinatra, son söyleşisini 1988’de King’le yaptı. Gene söyleşi sevmeyenlerden Marlon Brando da onunla konuşmayı kabul etmişti. Demek ki, diyoruz, sanat hakikaten de siyaset ve hatta spordan daha önemli, öyle mi? King’e teşekkürlerimizle… Kadıköy Belediyesi Karikatür Evi kayıtları başladı
Kadıköy Belediyesi’nin mizahı yediden yetmişe herkesle buluşturduğu Karikatür Evi, 4 ve 5. dönem atölye kayıtlarını başlattığını duyurdu. Karikatür, çizgi roman, manga meraklılarının ücretsiz katılabileceği atölyeler pandemi koşulları nedeniyle çevrimiçi gerçekleşecek. Kontenjanla sınırlı 8 kişilik atölyelerin 4’üncü dönemi 1 Mart’ta, 5’inci dönemi ise 19 Nisan’da başlayacak. Her bir dönemi 6 hafta sürecek atölyelere katılım için Kadıköy’de ikamet zorunluluğu aranmıyor. ÇİZGİ ROMAN VE MANGA ATÖLYELERİ DE PROGRAMDA Pandemi nedeniyle Nisan ayından beri çevrimiçi olarak devam eden karikatür ve çizgi roman atölyelerine, yeni dönemde manga atölyeleri de eklendi. Kadıköy Belediyesi Karikatür Evi Sorumlusu Meriç Karçal Nisan ayından beri gerçekleştirdikleri 83 atölyede, 875 katılımcı ile 2020’yi tamamladıklarını söyledi. Karçal sözlerini şöyle sürdürdü: Yeni dönemle birlikte karikatür, çizgi roman atölyelerine yoğun talep üzerine manga atölyelerini de tekrar ekledik. Yeni dönemimizde çevrimiçi olarak manga atölyemiz de tekrar başlamış oluyor. Pandemi başlangıcından bu yana atölyelerimize katılan 875 katılımcımızın yaklaşık 800’ü ilkokul ve ortaokul öğrencisiydi. Lise ve yetişkin gruplarımızın da yer aldığı atölyelerimize çocukların bu yoğun ilgisi bizi sevindiriyor. Atölyeler karikatürde Akdağ Saydut, Anıl Gürak, Ayşe Işın, Behiç Pek, Cem Güventürk, Cihan Kılıç, Doruktan Turan, Eda Oral, Erhan Candan, İlker Altungök, Nuhsal Işın, Sibel Bozkurt’un; çizgi romanda Gökçe Akgül, Mehmet Naci Dedeal’ın; ve mangada Ali Toğlukdemir’in eğitmenliğinde gerçekleşecek. Kayıtlar Kadıköy Belediyesi Karikatür Evi internet sitesi üzerinden yapılabilir. Salonlarda özlem giderilecek
KÜLTÜR SANAT SERVİSİ İzleyicileri yine salonlarda ve fuayelerde buluşturması planlanan 32. Ankara Film Festivali, 4-12 Kasım tarihleri arasında düzenlenecek. Dünya Kitle İletişimi Araştırma Vakfı tarafından düzenlenecek festival, Kızılay Büyülü Fener Sineması’nda gerçekleştirilecek.  Festival, klasik filmlerin yanı sıra Türk ve dünya sinemasından en yeni örnekleri sinema salonlarında izleyiciyle buluşturacak. Festivalin bu yılki afişi de tasarım öğrencilerine ve sanatçılarına açık çağrıyla yapılacak yarışma sonucu seçilecek. BAŞVURULAR 1 MART’TA BAŞLIYOR  Ankara Film Festivali, sinemaseverler ile film yaratıcılarını aynı salonlarda ve fuayelerde buluşturmaya devam ederken, yeni seslere ve yaratımlara olan desteğini bu yıl da sürdürecek.  Festivalin Ulusal Yarışmalar bölümü, uzun, belgesel ve kısa film dallarında yarışacak 2020-2021 yapımı filmlerin Ankara galalarına ev sahipliği yapacak. Proje Geliştirme Desteği, ilk ya da ikinci filmini çekecek sinemacılara maddi destek olacak.  Festivalin özel seçkilerle yeni ve klasik filmleri buluşturan Dünya Sineması, yılın önemli festivallerinden ödüllerle dönmüş filmlerin gösterildiği “Festivallarden” ve usta yönetmenleri filmleriyle hatırlayan “Anısına” bölümleri bu yıl da mutlu edecek bir programla izleyici karşısına çıkacak.  32. Ankara Film Festivali’nin Ulusal Yarışmalar ve Proje Geliştirme Desteği’ne başvurular 1 Mart 2021 tarihinde açılacak. Festival ile ilgili gelişmeler ve yarışma başvuruları filmfestankara.org.tr adresinden ve festivalin sosyal medya hesaplarından takip edilebilir. Vakulenchuk’u beklerken...
Tarih, olanların bir kısmını şöyle yazacak: “2021 yılının Ocak ayında, Beş Haramiler’den birinin şantiyesinde işçilerin yemeğinden böcek çıktı.” Peki ya sonra? Yemekten böcek çıkması, yatakhanelerin sorunlu olması vs. hiç de yeni şeyler değil. Ama belli ki işçiler için bu bardağı taşıran damlalardan biriydi. Yönetime dertlerini iletme konusunda da sorun yaşamış olsalar gerek ki, yemekhaneye dalıp ortalığı dağıtarak seslerini duyurmaya çalıştılar. İşçilere karşı patronların yanında olduğunu her fırsatta açıkça söylemiş ve göstermiş RTE-AKP iktidarının grev ve hak arayışlarına karşı Temmuz 2016’dan bu yana OHAL uygulamalarıyla iyice sıkılaştırdığı önlemlerin de bu tepkide payı olsa gerek. Malum, ‘en büyük patron başgan’ 21 Nisan 2018’de o felaket Türkçesiyle şöyle demişti: “Şöyle 20 yıl öncesine doğru gidin grevlerin olduğu o günleri hatırlıyor musunuz? Acaba bu kadar grev neden oluyordu ve bu grevler karşısında Türk sanayisinin ne konuma geldiğini herhalde hatırlıyoruzdur. Ama o günden bugüne eğer bu OHAL olmamış olsaydı, bak işte burada kısa bir süre önce Bursa’da bu tür yollara tevessül etmek isteyenler oldu. Biz nereden istifade ettik? OHAL’den. Biz oradaki yatırımcılarımızın önünü kesmek isteyenlere neyle müdahale ettik? OHAL ile... Anında hemen oradaki grevi durdurduk.” Tarihte bu yemekhane olayının bir benzeri var: 1905 yılının Haziran ayında, Odessa yakınlarında bulunan Potemkin adlı Rus savaş gemisinde askerlere verilen etler kurtlu çıktı. Geminin komutasındaki subaylar, üzeri kurt kaynayan etlerin bozuk olmadığına dair gemi doktoruna rapor yazdırdılar. Bazıları da pişkinlikle “Ne olacak be, deniz suyuyla yıkarsın temizlenir!” diyorlardı. Çarlık Rusyası’nda zulmün son demleriydi. Ülkenin dört bir yanında grevler düzenleniyor, halk kendi hakları için örgütleniyordu. Potemkin Zırhlısı’ndaki askerler bir isyan zincirinin ilk halkası oldu, subaylara ve yandaşlarına karşı kanlı bir mücadeleyle gemiyi ele geçirip Odessa Limanı’na doğru yola çıktılar. İsyan sırasında ölen kahraman denizci Grigory Mikitovich Vakulenchuk’un cenazesini doğduğu topraklara götürüyorlardı. Odessa halkı da buna aynı şekilde karşılık verdi: Vakulenchuk’un cenazesi, o sırada büyük grev hazırlıkları yapılan Odessa’da limana indirildiği gün, iktidar karşıtı hareketin bir sembolü olarak kabul edildi. Ne yazık ki bu halk hareketi Çar’ın askerleri tarafından, Eisenstein’ın 1925 tarihli filmi Potemkin Zırhlısı’nın meşhur Odessa Merdivenleri sahnesinde olduğundan daha feci biçimde bastırıldı. Ama sonuçta, Potemkin Zırhlısı’ndaki kurtlu etler sayesinde 1917 Ekim Devrimi’nin yolu açılmış oldu. 1905 yılında Odessa halkı Potemkin isyancılarını canları pahasına desteklemişti. 2021 yılında Beş Haramiler’in isyankâr işçilerine böyle bir destek gelmedi. Hatta bırakın desteği, aradan neredeyse bir hafta geçmesine rağmen konuyla ilgili bir tek haber bile yok! O işçilere ne oldu, yemekhane ayaklanması şantiyede ve harami ofislerinde nasıl yankılandı, bilmiyoruz. Tek bildiğimiz, zulüm ve sefalet hâlâ var ama artık Vakulenchuk yok, hele 115 yıl öncesinin Odessa halkı hiç yok... “Batıyorum, açım ama oyum yine de AKP’ye!” diyebilecek kadar irrasyonel, sınıf ve bilinç düşmanı haline gelmiş bir toplumda Kalyon İnşaat şantiye yemekhanesindeki böcekli yemeklerden bir şey çıkmayacağını hepimiz biliyoruz. Ama yine de, hiç olmazsa insanlığın on binlerce yıllık düşünsel evriminin ve devrimci düşüncenin ‘hakkını yememek’ adına, şu yemekhanedeki gelişmeleri ve işçilerin durumunu olabildiğince görünür kılmak gerek. Hem belli mi olur, nasıl 1905 Potemkin isyanından 20 yıl sonra Potemkin Zırhlısı adlı bir film çekilmişse, bundan yıllar sonra da bu işçilerle ilgili bir film, belki... Cazın sesi müzeden geliyor
Işıl ÇALIŞKAN Besteci, müzik teorisyeni ve performans sanatçısı Güç Başar Gülle, Orta Çağ görsel sanat tekniği reverse perspective (tersten perspektif) ile caz armonisine farklı bir bakış getiriyor. Sanatçı, modern hayatın çıkmazlarına bu kez canlı kaydettiği ses dünyasından bir çözüm sunuyor. Gülle, geçen yıl yayınladığı “Reverse Perspective” albümünün Pera Müzesi’nde gerçekleşen lansman konserinin canlı kayıtlarından oluşan yeni albümünü dinleyiciyle buluşturdu. Tüm eserlerin müzik ve düzenlemesi Gülle’ye ait olan 5 parçalık albümde gitarda Güç Başar Gülle, saksafonda Tamer Temel, kontrbasta Apostolos Sideris ve davulda Cem Aksel yer alıyor. Gülle ile müzik serüvenini konuştuk. Reverse Perspective albümünün konser kayıtlarını dinleyiciyle buluşturdunuz. Geçtiğimiz aylarda da Bensiz albümünün konser kayıtları ile müzikseverlerle buluşmuştunuz. Canlı albümler, 10 aydır konser verememenin sonucu olarak canlı müziğin ruhunu dinleyiciye bu yolla geçirme düşüncesi olarak yorumlanabilir mi? Pandemi ile neredeyse hayatla kurduğumuz birçok ilişki bambaşka bir form aldı. Müzik de bu değişimden nasibini aldı. Dijital hayat her yerimizi sardı. Ben de albüm olarak yayınlanmış çalışmaların konserlerini dinleyenler ile paylaşmak istedim. Hem bu projelerdeki fikirleri tekrar gündeme sokmak hem de canlı konser ortamının lezzetini hatırlatmak istedim.  Tersten perspektif anlamına gelen Orta Çağ görsel sanat tekniği “Reverse Perspective” yoluyla modern hayatın çıkmazlarına bir serzeniş mi bu albüm? Batı müziğini anlama derdimin yoğun olduğu dönemlerde teorik kitapların tarihsel açıklamalardaki yetersizliği beni başka alanlarda araştırma yapmaya itiyordu. O dönem elime geçen Pavel Florensky’nin Tersten Perspektif ve Erwin Panofsky’nin Perspektif kitapları görselliğin Batı dünyasındaki yerini anlamamda ve diğer disiplinler için nasıl bir alt yapı kurduğunu görmemde çok önemli yerleri oldu. Ben de master çalışmamda Batı müziği armonisinin gelişimi ve görsel sanatlar arasındaki ilişkide lineer perspektif algısının nasıl form aldığını göstermeye çalıştım. Rönesans ile insanlığa hayat veren bu formun Endüstri devrimi sonrası şekli bir değere dönüştüğüne ve hayatımızda yük oluşturduğuna inanıyorum. Bu durumu hem tartışmaya açmak hem de alternatif hayat formlarının olacağını göstermek için Orta Çağ dünyasına ait Tersten Perspektif (Reverse Perspective) yaklaşımını armoni içerisinde nasıl kullanabilirim niyetiyle yola çıktım. Orta Çağ benim için yüce bir yer değil fakat oradaki yaşam formlarının etkisiyle bugüne ait ezberlerimizi kırarak kendime yaşam alanı oluşturmaya çalışıyorum.  Albüme dönecek olursak parçaların tamamı sözsüz. Enstrümantal müziğin ülkemizdeki karşılığı ile ilgili neler söylersiniz? Tüm dünyada en önemli müzik formu şarkı formudur. Müzik ile kurulan ilk ilişki herkes için şarkı ile olur. Şarkı formunun sözel yapısı bizi şarkının hikâyesi ile bütünleştirir. İnsanlar doğal olarak bu bütünleşmenin tadını almak ister. O yüzden dünyanın her yerinde enstrümantal müzik arka planda kalmıştır. Batı kültürünün kurumsal gelişiminde enstrümantal müzik ne kadar desteklense de şarkı formu her zaman popülerliğini korumuştur. Bizim ülkemiz içinde aynı durum söz konusudur. Sadece Batıda ki kurumsal gelişim organik bir gelişimin sonucu iken bizde bu geçiş süreci daha sancılı olmuştur ve hala oluyor.  Albüm Pera Müzesi’nde kaydedildi. Mekân müzik ilişkisi ne kadar önemli sizce? 1600’lü yıllardan itibaren Osmanlı mimarisi iç ve dış mekân dengesi üzerine kurgulanmaya başlanıyor ve tarzın en belirgin kimliği oluyor. Osmanlı müziği de aynı şekilde ritim ve melodi arasındaki denge üstüne kurgulanıyor. Rönesans’tan itibaren Batı mimarisinde iç mekânın vurgusu üzerine bir tasarım dili öne çıkıyor. Müzik de özellikle çok sesliliğin gelişiminde bu formal paralelliği gözlemliyoruz. Doğu mimarisi ise tamamen dış mekân vurgusu üzerine kurgulanmış bir yapıdır. Örneğin Taç Mahal’in en meşhur fotoğrafları hep dışarıdan çekilmiş olanlardır. Aynı şekilde Hint müziğinde ne kadar melodik formlar olsa da ritmik yapı daha belirgin bir noktadadır. Bu karşılaştırmalardan çıkardığım en önemli sonuç ise kültürlerin dünyaya bakışı farklı disiplinlerde bile olsa benzer bir form alıyor. Bu bağlamda mekân ve müzik arasında derin bir ilişki olduğunu düşünüyorum.  Müziğin ve müzisyenlerin pandemi sürecinde aldığı yara gitgide derinleşiyor. Sürece dair gözlemlerinizi aktarır mısınız? Bu süreç nasıl olmalıydı? Çok ciddi bir dönüşüm yaşıyoruz sadece müzik değil hemen hemen her alanda. Bu hem çok yıpratıcı hem de yeni yaşam alanları bulmak için de bir fırsat. Böyle devam ederse müzik sektörü ne kadar ayakta kalabilir bilemiyorum ama sektörel bazda olmasa da kişisel bazda alternatif yaratmak için inisiyatif almak zorundayız. Organizasyonlar ve müzisyenler arasındaki ilişkinin daha da güçlenmesi ile bu süreci daha az kayıpla atlatabiliriz. Buna yönelik küçük de olsa adımlar atılıyor, fakat yapısal çözümler için daha büyük resmi görmeye ihtiyacımız var ve bütün dünyada olduğu gibi henüz şok atlatılabilmiş değil. SANCILI BİR DÖNÜŞÜMÜ TECRÜBE EDİYORUZ  Boğaziçi Üniversitesi mezunu olarak son yaşananlara yorumunuz nedir? Son yıllarda dünyanın birçok yerinde yaşanılan popülist politikalar ve yerleşik kurumlar arasında yer alan mücadele alanlarından biri. Thomas Jefferson’un söylediği gibi sadece haksız bir görüşün kuruma ihtiyacı vardır, hakikat tek başına da ayakta kalabilir. Şu anda sancılı bir dönüşümün kaotik halini tecrübe ediyoruz. Zamanı gelince kalıcı olan elbet bize kendini gösterecektir. Umarım bu süreçte toplumumuz ve diğer toplumlar acı bedeller ödemek zorunda kalmaz. Fazıl Say paylaştı: Cemal Süreya'nın Ahmet Say'a 45 yıl önce yazdığı mektup
Dünyaca ünlü piyanist Fazıl Say, kişisel Instagram hesabından, babası müzik yazarı Ahmet Say'a, usta şair Cemal Süreya'nın gönderdiği mektubu paylaştı. Say, paylaşımına "Mektubu büyülterek okumanız gerekir, ne kadar değerli isimlerin dergiye yazı verdiği, ne kadar derin emek verildiği bu mektupta anlaşılıyor" notunu düştü. Say, paylaşımında şu ifadeleri kullandı: "Tüm edebiyat severlerin ilgisini eminim ki çekecektir.. Cemal Süreya’nın babam Ahmet Say’a 45 yıl önce yazdığı bu mektup TÜRKİYE YAZILARI dergisinin ilk sayıları çıkmadan hemen önce, babam ve arkadaşlarının çıkardığı bu dergi , edebiyat tarihimizdeki milatlardan biridir, Cemal Süreya, Metin Altıok, Vecihi Timuroğlu, Öner Ünalan gibi. Mektubu büyülterek okumanız gerekir, ne kadar değerli isimlerin dergiye yazı verdiği, ne kadar derin emek verildiği bu mektupta anlaşılıyor. Cemal Süreya’nın sol üstteki çizimini (ölü röportajcısı adıyla) ve ilginç imzasını büyülttüm.. Mektubu en iyi şekilde muhafaza edip bana bugünlerde teslim eden Fahri Özdemir’e teşekkürlerimle."  Oyuncu Ercan Yalçıntaş sahte içki nedeniyle yaşamını yitirdi
Gerçeğin dört atlısı
Kurgu gerçeğin gücüne ulaşabilir mi? 24 Ocak kararlarının ya da 24 Ocak Uğur Mumcu cinayetinin perde arkasını yansıtan bir kurmaca henüz yapılmadı, ama yapılabilseydi gerçekleri yansıtmakta bir belgesel kadar etkili olabilir miydi, sanmıyorum… Geçen akşam, Alman televizyonu ZDF’in yayımladığı 15 Temmuz’a ilişkin bir belgesel izledim. Can Dündar, “Köprü” adlı belgeselinde, bir kısmını ilk kez izlediğimiz görüntüler eşliğinde, 15 Temmuz Darbe Girişimi’nin öncesini ve sonrasını, iktidarın Fethullah Gülen cemaati ile işbirliğinden husumete dönüşen ilişkilerini, silahlı kalkışmada teslim olan bazı erlerin sivillerce linç edilmesini tanıklıklara dayanarak anlatıyor, Elbette, Dündar’ın bakış açısını beğenmeyenler olacaktır. Ama böyle bir belgeselin önemine, gerekliliğine kimsenin bir diyeceği olmasa gerek.  Gerçeğin dört atlısı diyerek söze girdim. Ne kastettiğimi anlatayım. Gerçeklere dayanan sinematografik yapımları (filmler ve televizyon yapımları) dört kategoride inceleyebiliriz. İlk kategoride, yaratıcı belgeseller ve belgesel içerikli televizyon programları yer alır. İkinci kategori, belgesel görüntü bulunamayan durumlarda başvurulan, gerçek kişilerin ve olayların oyuncularla canlandırıldığı dramatik belgeseller, üçüncü kategori gerçek olaylardan kaynaklanan kurmaca yapımlar, dördüncü kategori ise, gerçekle ilişkisi olmayan bir konuyu ya da hayali bir kişiliğin öyküsünü belgesel film izlenimi veren görüntülerle aktaran ve izleyiciyi yanıltarak düşündürtmeyi amaçlayan sahte belgesellerden oluşur.  Biyografiler  Ünlü kişilerin biyografileri, ilk üç kategoride de sıklıkla karşımıza çıkan bir türdür. Kurmacanın (fiction) en gözde türlerinden biridir biyografik film. Siyasi liderlerin, ünlülerin (bilim ya da sanat insanlarının) yaşam öykülerini anlatan, kaba propagandadan, tribünlere hoş görünme çabasından uzak durabildikleri ölçüde başarıyı yakalayan filmlerdir bunlar. Moliere’den Neruda’ya nice yazarın, Beethoven’den Ray’e nice müzisyenin, Van Gogh’tan Frida’ya nice ressamın yaşam öykülerine tanıklık etmişizdir beyazperdede. Steven Soderbergh’in “Kafka”, Mick Davis’in “Modgliani”, Stephen Daldry’nin Virginia Woolf’u konu aldığı “Saatler”, Fred Zinnemann’ın Lillian Hellman hakkındaki yapıtı “Julia”, Aleksey Guerman’ın “Dovlatov”, Andrey Konçalovski’nin Mikelanj’ın tutkulu yaşamını anlattığı “Günah”, Michael Hoffman’ın Tolstoy’un yaşam öyküsüne odaklanan “Son İstasyon”, Haifaa Al-Mansour’un “Mary Shelley”, 2019’un başarılı yapımlarından “Seberg” (Jean Seberg) ve “Judy” (Judy Garland), Josephine Decker’in 2020 yapımı, yazar Shirley Jackson’un yaşamını konu alan “Shirley”, sanatçıları konu alan kurmaca yapımlara yalnızca birkaç örnek. Bu ilginç yaşam öykülerinden, iyi senaristlerin ve iyi yönetmenlerin eline düşmüş olmaları koşuluyla, iyi filmler çıkması son derece doğal değil mi?  Sanatçının kronolojik serüvenini vermek yerine, yaşam öykülerinin kritik bir anına/dönemine odaklanan senaryolardan daha başarılı sonuçlar alındığını biliyoruz, ama bu ilkeyi tersyüz eden, zaman çizelgesinde gidip gelen yapımlar da var. Filmin ritmi ve bütünlüğü yönetmenin ustalığına ya da ele aldığı konuya tutkuyla sarılmasına bağlı herhalde. Bu yılın Oscar töreninde adını duyacağımızdan hiç kuşku duymadığım bir film, David Fincher’in “Mank”ı, Orson Welles’in ünlü yapıtı “Yurttaş Kane”in senaristi Herman J. Mankiewickz’in yaşamından bir kesiti beyazperdeye taşıyor. Yalnızca biyografik bir film olmakla kalmıyor, Hollywood stüdyo sisteminde çarkların nasıl döndüğünü, insanları nasıl öğüttüğünü gözler önüne seriyor. George C. Wolfe’un “Ma Rainey, Blues’un Annesi” de, gerçek bir karakterin öyküsünü, etkileyici bir sinema diliyle aktaran kurmaca yapımlar arasında.  Bir başka önemli yapım, oyuncu olarak tanıdığımız Regina King’in “Miami’de Bir Gece” adlı filmi. Dört gerçek karakterin, ünlü boksör Cassius Clay’in Dünya Boks Şampiyonu olduğu gece bir otel odasında bir araya gelip, sanat ve siyaset ilişkisi üstüne tartışmalarını konu alıyor film. Siyah politikanın radikal lideri Malcolm X’in ‘keskin’ çizgisi ile kariyerinde, ırkçı zihniyetten kaynaklanan türlü engelleri aşa aşa o güne gelmiş siyah şarkıcı Sam Cooke’un mesleğinde başarılı olarak siyah politikaya hizmet etme anlayışının çatışmasını yansıtan filmde, tartışmaya dahil olan başka ünlüler de var: futboldan sinemaya geçiş yapan Jim Brown ve ertesi sabah bir basın toplantısıyla Müslüman olduğunu ve Mohammed Ali adını aldığını açıklamaya hazırlanan Cassius Clay. Elbette, önemli bir bölümü tek oda içinde geçen filmdeki diyaloglar tümüyle filmin yaratıcılarının hayal ürünü. Ama, gerçek sorunlara parmak bastığı için bir o kadar inandırıcı. “Miami’de Bir Gece”nin Regina King’e bir Oscar kazandırması sürpriz olmayacak.  İstanbul Film Festivali’nde izlediğim İsrail yapımı “Altın Sesler” de, gerçek yaşam öykülerinden kaynaklanan bir kurmaca yapım. Yönetmen Evgeny Ruman, Sovyetler Birliği’nin kapitalist dünyaya kapılarını açtığı 90’lı yılların başında İsrail’e göç eden Rus Yahudileri konu almış. ‘Kutsal Topraklar’a ulaşmanın sevinci kursaklarında kalan, iki kültür arasında bocalarken, geçim sıkıntısı çeken seslendirme sanatçısı bir karı-kocanın öyküsü bu.  Yaratıcı belgeseller  Nasıl tanımlayabiliriz ‘yaratıcı belgesel’i? Art arda sıralanmış belgeler, ne kadar zengin olursa olsun, yaratıcı bir belgesel yapmaya yetmiyor. Belirli bir bakış açısına, özgün bir yoruma sahip olmayan bir yapım, konu aldığı insanların yaşam öyküsü ne denli muhteşem olursa olsun, yaratıcı belgesel özelliği taşımıyor… İstanbul Uluslararası Film Festivali’nin çevrimiçi gösterimlerinde izlediğim yapıtlardan ikisi, yaratıcı belgesel deyince akla gelecek çok başarılı örnekler arasında… Sıra dışı filmleri ile tanıdığımız Alman yönetmen Ulrike Ottinger, “Paris Caligrammes” adlı filminde, öz yaşam öyküsüne odaklanarak, bir dönem yaşadığı ve resim çalışmaları yaptığı Paris’i ve orada tanıdığı sanatçı dostlarını anlatıyor.  Bir başka sanatçının, Ermeni asıllı Fransız şarkıcı Charles Aznavour’un yaşamını konu alan “Charles’ın Bakışı” adlı belgesel Marc di Domenica’nın imzasını taşıyor. Ama, görüntülerin çoğunluğu, Aznavour’un kendi amatör kamerası ile yaptığı çekimlerden oluşmuş. İlk sahne aldığı Bastille’deki küçük kulüpten, dünyanın dört bir yanındaki görkemli sahnelere uzanan kariyerini, aşklarını, düş kırıklıklarını sanatçının kendi sözcükleri ile anlatırken, bir sanatçı için merak duygusunun önemini vurguluyor. Aznavour’un, anı defteri ve çektiği görüntülerini Domenica’ya emanet etmekle ne kadar doğru bir iş yaptığının kanıtı “Charles’ın Bakışı”… Büyük sanatçıya yakışan bir saygı sunuşu…  Ve bir sahte belgesel  Al Campbell ve Alice Mathias’ın “2020’ye Ölüm!”ü ise (“2020 Bit Artık” demiş, filmi yayınlayan dijital platform), ‘sahte belgesel’ türünün (mockumentary) taptaze bir örneği. Dünya liderlerinin gerçek görüntüleri ile, bazı liderlerin -örneğin Britanya Kraliçesi‘nin kimliğine bürünen oyuncuları ve gerçekte var olmayan ’hayali kahramanlar’ı buluşturan, 2020’nin siyasal-toplumsal olaylarının geçit yaptığı eğlenceli bir ‘pastiş’. Amerika’daki kutuplaşmadan söz ederken sosyal medyanın bu bölünmede oynadığı rolü vurgulayan, Tom Hanks gibi ‘pandemi ünlüleri’inden Trump’ın azil davasına, gözünü kırpmadan yalan söyleyebilen Beyaz Saray (White House) sözcüsünden, virüsü yayma hakları için miting yapan orta sınıf Amerikalılara kadar dalgasını geçmediği kişi ya da kurum bırakmayan, ama başarılı bir kara mizah örneği olabilecekken, tutarlı bir ton tutturamadığı için direkten dönmüş bir yapım. Gene de, keyifle izlenebilir. Tabii, sosyal medya üstüne önemli bir Netflix belgeseli olan “Sosyal İkilem”i de (Social Dilemma) izlemeniz koşuluyla… Çünkü, meselenin hafife alınmayacak boyutlarda olduğunu, sosyal medyanın önde gelen şirketlerinde yöneticilik yapmış kişilerin anlatımıyla aktaran ve Jeff Orlowski imzasını taşıyan belgesel, Facebook, Twitter, Instagram gibi mecraların, toplumun manipüle edilmesinde oynadıkları rolü, insanların algoritmalar aracılığı ile belli davranış kalıplarına yönlendirilmesini anlatıyor…  Haftaya, belgeselle ‘kurmaca’nın dansına devam ederiz… Değişen alışkanlıklarımız
Covid-19 pek çoğumuzun alışkanlıklarını değiştirdi. Daha önceden kalma pekçok alışkanlığım değişti. Örneğin artık daha fazla vaktim var ama aklımı toparlayamıyorum. Eskiye nazaran daha çok okuyorum ama tek seferde okuma sürem azaldı. Sabahları erken kalkmaya akşamları da erken yatmaya alıştım ama bazı günler pek bir şey yapasım gelmiyor. Bazen aniden çok iyi konsantre olup normalde 3 günde bitireceğim işleri 2-3 saatte ve tek oturuşta bitiriyorum. İçkiyi çok azalttım ama bu sefer de kahve tüketimi inanılmaz arttı. Bakın inanılmaz derken abartmıyorum. 15 günde 1,5 kilo kahve içiyorum belki. Eve giren kahvenin haddi hesabı yok. Online konser izlemeye çalıştım bir süre. İzleyebilene hiçbir itirazım yok. Sektörü ayakta tutabilecek, sektör bileşenlerini ekonomik olarak besleyebilecek her türlü çalışmaya varım. Fakat Instagram’dan konser izlemek benim için çok zor. Telefonu elimde tutarak 1 saat konser izlemek pek bana göre değil. Yine de bu eve kapandığımız süreçte pek çok firmanın sponsorluğunda konserler gerçekleşti ben de bu konserlere ve canlı yayınlara katılarak elimden geleni yaptım. Biliyorsunuz artık yeni dünyada konser düzeninin alkışı, desteği ancak “çevrimiçi olmak”, “beğeni” ve “kalp gönderme” ile oluyor. Eskiden beri YouTube’dan konser izlediğim için işin o kısmını tercih ediyorum. En azından büyük ekran, hiç olmadı monitör, bana telefon ekranına göre daha kullanışlı geliyor. İç karartmaya gerek yok bir yandan da. Herkes bir şeyler yapmaya ve çıkış yolu aramaya çalışıyor. Devir değişiyor. Yarın konser yapsınlar giderim ama aşılansa da gitmeyecek bir kitle mutlaka vardır. İnsanlar bir kere korktu mu tekrar açılması zaman alır, normal. Adapte olmaya çalışırsak hayat daha kolay ilerleyecektir. Herkese yarayacak yeni bir platform Bütün bunlar faydalı bir hikayeye bağlamak için anlattım. JoJo isimli yeni bir platform var. Arkadaşlarınızla konser izleyebilme deneyimi. Benim için bir konser izlemek kadar değerliydi arkadaşlarımla konserde buluşup muhabbet etmek. JoJo bu imkanı sunuyor. Oda kiralıyorsunuz ve kenarda sevdiğiniz bir sanatçının konseri dönerken yan tarafta arkadaşlarınızla muhabbet edebiliyorsunuz. Konserde çok geyik yapan arkadaşınızdan uzaklaşırsınız ya hani. Burada da çok konuşan olursa sesini kendiniz için kısabilir veya odadan yollayabilme özellikleri var. Ayrıca konserleri tekil izleme olanağı da elbette var. Bu arada konserlerin canlı olduğunu da belirtmek lazım. JoJo’da mesela dün No:1 konseri vardı. 29 Ocak’ta Can Güngör ve KÖFN, 30 Ocak’ta Halil Sezai, 5 Şubat’ta Şehinşah, 13 Şubat’ta Melek Mosso, 14 Şubat’ta ise Pinhani konserleri var. Bence şu dönemde bu büyük bir lüks. Benim de asla kaçırmayacağım bir konser olduğu için Jolly Joker Vadistanbul sahnesinde gerçekleştirilecek online Şehinşah konseri üzerinden olayın ücretlendirmesine değineyim.. Konserin tekil izlemesi 28 lira, 6 kişilik oda kiralamak ise 90.50 lira. Bence iki türlü de gayet uygun fiyatlar bunlar. 2020 kolay geçmedi ama sektör bir şekilde çıkış yolu bulmaya çalışıyor işte. Bu iş büyüyebilir ve herkese yarayabilir. Hem sanatçıya, hem organizatöre hem de müziksevere… Kısacası tüm sektöre. Daha detaylı bilgi için JoJo.live ziyaret edebilirsiniz. Berkan Ataoğlu’ndan yeni albüm: Bozukçalar
Berkan Ataoğlu’nunyeni çalışması “Bozukçalar” tüm dijital müzik platformlarında yayına girdi. “Ukde”, “Bağ Bozumu”, “Yarına Dur”, “Yalancı” ve “Koku” isimli beş şarkıdan oluşan EP’nin ilk video klibi Bağ Bozumu’na çekildi. Çekimleri ve kurgusu Berkan Ataoğlu tarafından yapılan ve yeni yılın ilk saatlerinde sanatçının YouTube hesabından paylaşılan video klip siyah-beyaz bir kısa film edasında. Tüm söz, müzik ve düzenlemelerin yine Ataoğlu’na ait olduğu albümde, bas gitarda sevilen grup No Land’den tanıdığımız Çağatay Vural, davulda Arcan Akduman yer alıyor. Şarkıların mix ve mastering çalışmalarıErtuğrul Güdül, albümün kapak tasarımı ise Gökçen Hotaman imzası taşıyor. Müzik hayatına ortaokul yıllarında bağlama çalarak başlayan ve sonrasında çeşitli cover gruplarında gitar çalıp vokal yapan Ataoğlu, 2000’li yıllardan buyana kendi bestelerini üretiyor. Sanatçı “Kaybolan/ Acıya Dair” isimli şarkısıyla, 2006 yılında ulusal bir televizyon kanalının düzenlediği beste yarışmasına katıldı ve yaklaşık 750 yarışmacı arasından ilk 40’a girmeyi başardı. Bu onun geniş bir dinleyici kitlesiyle ilk buluşmasıydı. Ardından kurucusu olduğu müzik grubu “Sahi” ile 2013’te 18. Roxy Müzik Günleri kapsamında düzenlenen yarışmada “Bu” ve “Vakit Gider” isimli şarkılarıyla finale kaldı. Yarışmalar sürecinde kaydettiği şarkıları “Yeni Bir İlk” isimli EP’de birleştirdi ve 2017 yılında müzik dünyasına ilk resmi girişini yaptı. Bunu 2019 yılında çıkardığı single çalışması ve ilk video klibi “Aklım Hep Aynı Yerde” takip etti. Makine Mühendisi olmasının yanında oyun yazarlığı, tiyatro oyunculuğu gibi sanatın çeşitli alanlarında da üretimleri olan Berkan Ataoğlu, pandemi sürecinde tutkunu olduğu müziğe ağırlık vererek son çalışması “Bozukçalar”ı dinleyicisiyle buluşturdu. “Bozukçalar” ve albümün ilk klibi “Bağ Bozumu” tüm dijital platformlarda! Senaryo Stüdyosu, online erişime açıldı
HABER MERKEZİ Senaryo Stüdyosu, yelpazesini genişleterek yeniden kapılarını açıyor. 2004 yılında Barış Pirhasan ve Levent Kazak tarafından kurulan Senaryo Stüdyosu, 17 yıl aradan sonra, destek verdiği alanlar genişletilerek online erişime açıldı. Senaryo Stüdyosu yazar ve/veya yazar adaylarını, farklı disiplinlerde projeleri, farklı ve yaratıcı bir fikre ulaşmak isteyen yapımcıları, yayıncıları, projelere destek olmak isteyen kuruluşları platforma davet ediyor. Senaryo Stüdyosu’nda zengin bir kadro Kalemine güvenen, kendine inanan tecrübeli, tecrübesiz yetenekler Senaryo Stüdyosu’nda temel eğitimden proje geliştirmeye, eserin son haline getirilmesinden temsil edilmesine kadar yaratım sürecinin her aşamasında konusunda uzman birçok isimle çalışma fırsatı yakalıyor. Senaryo Stüdyosu atölyelerinde katılımcılar Ebru Nihan Celkan’la bir oyun yazarken, Ayşenil Şamlıoğlu'dan oyuncunun oyun metinlerine yaklaşma yöntemlerini görebilecekler. Barış Pirhasan, Ezel Akay, Ercan Mehmet Erdem ya da Levent Kazak mentorluğunda fikirden senaryoya uzanan uzun bir üretim dönemine girip, Elif Çongur’la Anton Çehov'un Martı'sı, Mehmet Ergen’le Henrik İbsen’in Yaban Ördeği üzerinde derin okuma yapabilecekler. Mahir Ünsal Eriş ile "Neden hikâye anlatmak isteriz?" sorusuna cevaplar ararken, Yiğit Güralp’in yeni projesi “KOLEKTİF”in bilim kurgu ve distopik hikayelerini senaryolaştırabilecekler. Firuze Engin’le çocuk edebiyatından çocuk tiyatrosuna, Hüseyin Kuzu’yla uyarlama, Ender Akay ile ise müziğin senaryo ile yolculuğuna çıkıp, Bertan Rona ile libretto, Melisa Üneri ile karakterin yapısı, Nida Dinçtürk ve Cansın Dugan ile podcast yayıncılığına dair tüm teknik ve pratik sorulara yanıt bulacak ve kendi podcast'lerini üretme fırsatı yakalayabilecekler. Mehmet Kurtuluş animasyon dünyasını, Selcan Özgür ise kadın gözünden "Fleabag" gibi dizilerin kurulum aşamasını ve karakterlerini inceleyecek. Deniz Göktaş sadece 2 saat süren atölyesinde "Neden stand up atölyesi olmaz?"ı anlatırken, Kadir Kurtuluş'tan her türlü fikri emeği ve meydana getirdikleri ürünler üzerindeki hukuki hakları konusunda bilgi alabilecekler. Ümit Alan ile yeni medya üzerine çalışıp, Onur Orhan ile yazarın çıktığı ruhsal yolculuğa eşlik edecekler. Irmak Zileli ile bir romanı yazmaya başlamadan önce yazarın nelere ihtiyacı olduğuna cevaplar arayıp, dileyen uzun süren tek kişilik atölyelerde yazarla birlikte romanlarını geliştirebilecek. Çocuklar Kemal Gökhan Gürses ile hayal gücünü geliştirecek, kalemini güçlendirecek, yazacak ve çizebilecekler. Senaryo Stüdyosunda çalışabileceğiniz hoca ve danışmanların listesi şöyle: Barış Pirhasan, Ebru Nihan Celkan, Ezel Akay, Ercan Mehmet Erdem, Elif Çongur, Mehmet Ergen, Ayşenil Şamlıoğlu, Mahir Ünsal Eriş, Yiğit Güralp, Firuze Engin, Irmak Zileli, Hüseyin Kuzu, Ender Akay, Bertan Rona, Melisa Üneri, Mehmet Kurtuluş, Ümit Çırak, Selcan Özgür, Nida Dinçtürk, Cansın Dugan, Deniz Göktaş, Kadir Kurtuluş, Ümit Alan, Onur Orhan, Zeynep Güzel, Devrim Kunter, Levent Kazak ve Kemal Gökhan Gürses.  Senaryo Stüdyosu’nun 4 rengi Çok geniş bir yelpazede atölye sunan Senaryo Stüdyosu’nda, kullanıcıların kendilerine uygun atölyeyi kolayca bulabilmesi için atölyeler sarı, turuncu, kırmızı ve mavi renkler altında kategorilere ayrılıyor. Farklı alanlarda temel eğitimler, yazmak ve okumakla ilintili farklı disiplinlerde dolaşan klasik atölyeler ve çocuklar için tasarlanmış atölyeler sarı renk ile ayrıştırılıyor. Kırmızı, kısıtlı sayıdaki katılımcının seçmelerle kabul edildiği, hikâye ile başvurulan ve eser son haline gelene kadar geliştirilen proje geliştirme atölyelerinin rengi. Tek kişilik mavi atölyelerde katılımcılar danışman ile teke tek çalışarak bitmiş roman ya da senaryoya son dokunuşlarını yapıyor, oyun seçmelerine hazırlanıyor ya da etkili konuşmayı öğreniyorlar. Turuncu ise Gain, Storytel, Anima İstanbul, GFF Pictures gibi bir kurumun sponsorluğunda ücretsiz gerçekleşen proje atölyelerinin rengi. Turuncu atölyelerde sponsor kurum için proje üreten yazarlar, yazı veya proje gruplarına katılarak, çalışmalarını seyirci ile buluşturma fırsatı yakalıyorlar ve telif geliri elde edebiliyorlar. Ücretsiz Atölyeler Senaryo Stüdyosu'nun yeni nesil içerik platformu GAİN ile yaptığı eğitim/üretim iş birliği yazar adaylarınafırsat sunuyor. Kalemine güvenenler profesyonel yazı guruplarına katılıp projelere yazar olarak katkı sunabilecek ya da katılımcılar hayat hikayeleriyle belgesellere ilham olabilecekler. STORYTEL atölyelerinde sesli kitap oluşturmak, ANİMA İSTANBUL atölyelerinde animasyon senaryosu üzerine çalışmak, Yiğit Güralp'ın GGF pictures ile yeni projesi için oluşturacağı yazı grubuna katılmak gibi farklı seçenekler de var. “Hikayeme Sponsor Arıyorum” seçeneği ile atölyelere ücretsiz katılım Çıkış noktası yeni ve yaratıcı kalemleri sektöre kazandırmak olan Senaryo Stüdyosu’nun kırmızı ile ayrıştırılan ve senaryo, oyun, podcast dallarını kapsayan Proje Geliştirme Atölyeleri’ne ücretsiz katılmak da mümkün. Hikayesine inanan ve atölyelere bütçe ayırmayı tercih etmeyenler, “Hikayeme Sponsor Arıyorum” seçeneği ile başvuru yapabilirler. Senaryo Stüdyosu, sponsor bulmak için başvuru yapanların hikayelerini yapımcılara sunuyor ve yapımcı onaylarsa atölye katılım ücretine sponsor oluyor. • Senaryo Stüdyosu’nda tüm atölyeler, usta isimlerle karşılıklı çalışıldığı için canlı olarak gerçekleşiyor.  • Sektöre yeni isimler ve projeler kazandırmayı hedefleyen Platform, klasik atölyelerin yanı sıra roman yazmadan, oyuncu seçmelerine hazırlığa, etkili konuşmaya kadar usta isimlerle teke tek çalışılan “1’e 1 Atölyeler” de düzenliyor.  • Konusunda uzman isimlerle karşılıklı çalışılan küçük gruplu “proje geliştirme atölyelerine” sınırlı sayıda katılımcı kabul ediliyor. Uzun soluklu bu atölyelerde katılımcılar hikayelerini senaryo, oyun, roman, podcast gibi farklı türde eserlere dönüştürme şansı yakalıyorlar.  • Platformda yazılmış roman ya da senaryolar, güçlü ve geliştirmeye açık alanları açısından da analiz edilerek “değerlendirme raporu” hazırlanabiliyor.  • Platformun atölyeleri arasında İngilizce olarak gerçekleşen bir senaryo eğitimi atölyesi de bulunuyor. Senaryo Stüdyosu’nun destek yelpazesi kısa süre içinde eklenecek Almanca ve Fransızca atölyelerle daha da zenginleşecek. • Platform, yaratma sürecinin her aşamasına ve farklı ihtiyaçlara yönelik destek sunmanın yanı sıra her türlü fikri emek ile meydana getirilen “ürünler üzerindeki hukuki haklar” konusunda da ücretsiz bir atölye düzenliyor.  • Senaryo Stüdyosu, yapımcılara ve yayıncılara tecrübeli veya yeni güçlü kalemlere ve özgün projelere ulaşma fırsatı sunuyor. Yapımcılar, bir hikâyeye sponsor olarak güçlü bir kalemi sektöre kazandırabilecekleri gibi, var olan projelerine yazı ekibe kurmak için de Senaryo Stüdyosu’ndan destek alabilirler. Platform ayrıca yapımcıların seyirciyle buluşmayı bekleyen hazır projeleri için de raporlama yapıyor. Kurumsal Atölyelerde senaryo ya da roman raporlama, yurt dışındaki fonlara başvuru gibi hizmetler var. Mayim Bialik: The Big Bang Theory'e sağlık sigortası için katıldım
Oyuncu Mayim Bialik, CBS'te 12 sezon boyunca yayımlanan The Big Bang Theory'nin seçmelerine katılmadan önce aklında Screen Actors Guild'in (Ekran Oyuncuları Birliği) kendisine sağlık sigortası sunabileceği fikri olduğunu söyledi. Independent'ın haberine haberine göre; 45 yaşındaki NME'ye verdiği yeni röportajda şu ifadeleri kullandı: "Eminim kuzeydeki hepiniz sağlık sigortamın tükendiğini anlayabilirsiniz, çünkü sağlık sigortası bu ülkede bir insan hakkı olarak sayılmıyor. O dönemde yürümeye yeni başlamış bir çocuğum ve yeni doğmuş bir bebeğim vardı, yüksek lisans öğrencisiydim ve sigortamın süresi doluyordu. Burada veya başka bir yerde birkaç işe girebilirsem tekrar sigorta alabileceğimi düşündüm. Bir televizyon dizisinin düzenli bir oyuncusu olmayı ummamıştım. Sinirbilim öğretiyordum. İbranice dersi veriyordum. Piyano dersleri veriyordum. Aynı anda birçok farklı şey yapıyordum." Bialik daha sonra The Big Bang Theory'nin seçmelerine girerek hayatının değiştiğini söyledi ve ekledi: Nihayetinde daha önce hiç izlemediğim The Big Bang Theory isimli dizinin seçmelerine katıldım ve hayatım değişti ve sigortam oldu. ABD’li ‘talk şov’ sunucusu Larry King hayatını kaybetti
Serdar Ortaç: Devlet bankası “Sen Serdar Ortaç'sın” diyerek borcumu 8 ay erteledi
Şarkıcı Serdar Ortaç, milyonların ekonomik kriz nedeniyle zor günler geçirdiği Türkiye’de, bir devlet bankasının kredi borcunu 8 ay ertelediğini açıkladı. Ortaç, Posta’ya verdiği röportajda son aldığı krediyi ödeyemediğini belirterek, “Valla en son aldığım krediyi ödeyemediğim için koskoca devlet bankası, ‘Sen Serdar Ortaç’sın seni mahkemeye verir miyiz evlat?’ dedi ve borcumu 8 ay erteledi” diye konuştu. Ortaç, sözlerini şöyle sürdürdü: ‘ÖZEL BANKA OLSA ALIRDI’ “Ama özel banka olsa belki donumu alırdı. Zamanında çok yatırım yaptım. Oturduğum evin tüm sokağı, tüm mahalle benimdi. Eski Ali Sami Yen’in yanında 12 katlı plazam vardı. Babadan kalma fabrika. O hâlâ duruyor şükür. Diğer hepsi kötü alışkanlıklarımdan dolayı gitti. Ticari aklım yok benim. Ha şu an evim var, stüdyom var. Ama zamanında kazandıklarımı doğru değerlendiremedim maalesef.” SOSYAL MEDYADA TEPKİ YAĞDI Serdar Ortaç’ın bu sözleri sosyal medyada yurttaşlar tarafından eleştirildi. Yapılan sosyal medya paylaşımlarında, Ortaç ve kamu bankasının tutumuna tepki yağdı ve “Serdar Ortaç’ın kumar borcuna af mı?” ve “Devlet bankası sıradan vatandaşın borcunu ertelemez” gibi yorumlar yazıldı. “ERDOĞAN’I BEĞENİYORUM” Serdar Ortaç, geçen ekim ayında yaptığı açıklamada AKP’li Cumhurbaşkanı Erdoğan’a övgüde bulunmuştu. Erdoğan ve AKP'nin icraatlarını beğendiğini belirten Ortaç, “Türk liramızı bile kıymetli hale getirdiler. Sadece değer açısından değil, görünüş açısından bile” ifadesini kullanmıştı. Erdoğan’ı eleştirenleri ‘nankörlükle’ suçlayan Ortaç'ın açıklamaları sırasında dolar, 7.89 TL'den işlem görüyordu. Yayıncılar anlattı: Gerçekten okuyor muyuz?
Işıl ÇALIŞKAN Yazar, müzisyen Zülfü Livaneli geçtiğimiz hafta Gazete Oksijen’deki “Şaşıracaksınız ama okuyoruz” başlıklı köşe yazısında kitap okuma oranlarıyla ilgili müjdeli haberler verdi. Livaneli, “okumuyoruz” cümlesinin bir klişeye dönüştüğünü ve artık o günlerin geride kaldığını duyurdu. Livaneli müjdeyi Türkiye IPA (Uluslararası Yayıncılar Birliği) verilerine dayandırdı. IPA’ya göre bağımsız yayıncılık alanında dünyada altıncı sıradayız. Biz de yazıdan yola çıkarak edebiyat dünyasına ne kadar okuduğumuzu ve bunun ne kadarını basılı ne kadarını dijital yayıncılığın oluşturduğunu sorduk. Kenan Kocatürk okuma oranında kayda değer bir artış olduğunu söylerken Elif Akkaya ise hâlâ çok yolumuz bulunduğunu söylüyor. Edebiyat dünyası dijital yayıncılığın çok başında olduğumuz konusunda ise hemfikir. Sözü kendilerine bırakalım… YÜZDE 42’MİZ NET BİR ŞEKİLDE OKUYOR Türkiye Yayıncılar Birliği Başkanı Kenan Kocatürk: Okuma oranlarına dair elimizdeki en son araştırma Türkiye Yayıncılar Birliği tarafından yürütülen OKUYAY Platformu kapsamında Konda Araştırma ve Danışmanlık Şirketi’ne yaptırılan Türkiye Okuma Kültürü Araştırması 2019’dur. Araştırmaya göre Türkiye’nin yüzde 42’si net bir şekilde okuyor. Bu küme ağırlıklı olarak genç, eğitimli ve metropolde yaşıyor. Ancak, azımsanmayacak oranda kırda yaşayan, eğitimi düşük veya 49 yaş üstü insan da “okuyanlar” kümesine dâhil oluyor. Araştırma sonucuna göre Türkiye toplumunun okuma kültürüyle gelişen bir ilişki içinde olduğu gözlemlenmekte. Avrupa ortalamasıyla karşılaştırdığımızda halen yeteri kadar okumayan bir toplum olduğumuz düşünülebilir. Ancak, okuma oranları artan ve kuşaklar arasında bu konuda çok gelişme kaydedilen bir toplum olduğumuz da bu araştırmadan net bir şekilde gözlemleniyor. Daha önceki senelerde yapılmış araştırmalarla karşılaştırıldığında “okuyorum” diyenlerin çarpıcı biçimde artmış olması bile bu konuda olumlu bir gösterge. Bu araştırma bile tek başına Türkiye toplumunun okumanın önemini benimsediğini, okumanın gelişmesi için yapılması gerekenlerin ne olduğunu anladığını ve bu doğrulara göre hareket etme eğiliminin arttığını gösteriyor. Kültür kitapları söz konusu olduğunda halen gerek dünyada gerekse de ülkemizde basılı kaynaklar daha fazla okunuyor. Ülkemizde üretilen kitapların yaklaşık çeşit olarak yüzde 2’si e-kitap olarak üretiliyor. Ancak e-kitap satışlarına baktığımızda yapılan yatırımlara rağmen on binde 2 oranını ancak buluyor. Bu oldukça düşük bir oran ve bu oran yıllar itibariyla da hızlı bir artış göstermiyor. HÂLÂ AFRİKA ÜLKELERİ KATEGORİSİNDEYİZ Tekin Yayınevi Genel Yayın Koordinatörü Elif Akkaya: Bu soru her sorulduğunda ben de “iyimser” davranarak cevap vermek istiyorum aslında. Her sene YAYFED bandrol alımı oranlarını kategori bazında açıklıyor. Bu kategorik dağılımı iyi analiz ettiğimizde şunu görüyoruz: Eğitim kitapları üretiminin (Yardımcı ders kitapları, test kitapları, vb.) toplam üretim içindeki payı yüzde 55 civarında. Yine bu kategorik dağılımın içinde “inanç, akademi ve ithal kitapları” da çıkardığımızda “kültür kitapları” dediğimiz kitapların üretim oranı net ortaya çıkıyor. (Okuma alışkanlığı edindiren, sürekli kitap aldığımızı ve vakit ayırdığımızı gösterecek kategoridir.) 2019 yılında 148 milyon adet bandrol alınmış ve bu bandrollerle 47 bin 200 çeşit “kültür kitabı” üretilmiş. 2020 yılında ise 167 milyon adet bandrol alarak yüzde 13’lük bir artış sağlamışız ve 51 bin 600 çeşit “kültür kitabı” üretmişiz. Ancak elimizdeki veriler sağlıklı bir istatistik ve nitelik analizinden geçmiyor. Bunu çok önemli buluyorum. Neden? Evet, kültür kitabı üretim oranı her yıl artıyor. Bu sevindirici ama 83 milyon insanın yaşadığı bir ülkedeyiz, genç ve genç yetişkin nüfus çok yüksek. Örneğin, IPA’nın açıkladığı (Türkiye’nin kitap üretiminde tüm Avrupa ülkeleri içinde 6’ncı sırada yer alıyor oluşu) sektörel üretim hacminin yüzde 55’i “Yardımcı Ders Kitabı ve Test Kitapları”dır. Asıl soru “kültür kitabı” üretiminde Avrupa ülkeleriyle karşılaştırıldığında ne durumda olduğumuzdur. Yani istatistik verilerinin doğru örneklemlerle analiz edilmesi gerekiyor… Avrupa İstatistik Ofisi (Eurostat) de IPA’dan aldığı verilere göre “okumaya ayrılan süre bakımından, günde 7 dakika kitap okunan Türkiye, Almanya ve Lüksemburg ile aynı düzeyde yer alıyor” ve “okumayı hayatlarının temel etkinlikleri arasında sayan insanların nüfusa oranı” bakımından da Türkiye’yi bu araştırmada 6’ncı sıraya taşıyor. UNESCO’ya göre ise Türkiye yoksul Afrika ülkeleriyle aynı kategoride bu arada… İşte analiz sonuçları! Buna TÜİK’i de ekleyelim. Türkiye’de ihtiyaç sıralamasında listenin 235’inci sırasında yer alan “kitap ihtiyacı” var bir de! Sonuç olarak şunu söylemeliyiz: Evet ülkemizde kültür kitabı üretimi arttı; okuma oranı ve kitabın farkındalığına dair umut verici gelişmeler var. Ancak kesinlikle yeterli değil ve biz hâlâ yoksul Afrika ülkeleri ile aynı kategorideyiz! KESİNLİKLE YETERLİ SEVİYEDE DEĞİLİZ Yazar Müge İplikçi: Şu zor dönem, ummadığımız biçimde, kitaplar ve okurlar cephesinde farklı bir ivme yakaladı. İnsanların çaresizliği, televizyonların çöllüğü ve çöplüğü derken okuma eylemi tekrar hayata geçmişti! Tanıdığım çok sayıda insanın sosyal medyadaki paylaşımının, ağırlıklı olarak kitaplar üzerinde yoğunlaşması sevindirici, sevindirici olduğu kadar umut vericiydi. Tüm açık ve kapalı oturumların bilgisayar ekranına taşındığı bu dönemde dijital kitapların sergilediği tabloyu da düşünmek gerekiyordu elbette. Kısaca, bu süreçte yayıncılığın farklı bir adım atması beklenebilir miydi? Okuma eylemi sahnedeydi, peki ya okuma seçimlerimiz ve okuma biçimlerimiz? Tam da burada işi şansa bırakmak istemedim ve bu konuda tez yazmış genç bir arkadaşımın bilimsel satırlarını takip ettim. Celal İnaç’ın tez verilerine baktığımda dijital yayıncılığın henüz emeklemekte olduğunu görüyorduk. Basılanların yüzde doksana yakını yine ‘kâğıttı’. Web tabanlı elektronik kitapların durumu biraz daha iyiydi, ancak direkt dijital basımlar noktasında Türkiye olarak, daha çok dirsek çürütmeliydik... Söz konusu tezde, kâğıt olarak basılan edebiyat kitapları, hâlihazırda eğitim kitaplarının gerisinde kalıyordu. Demek, bu hususta da kendimizi zorlamamız gerekiyordu. ‘Bale spor değil sanattır’ isyanı
Işıl ÇALIŞKAN Bale sanatçıları ve akademisyenlerinin gündemi şu sıralar Türkiye Dans Sporları Federasyonu'nin açtığı kurs. Federasyon açtığı kurs ile “bale antrenörü” olmayı vadediyor. Başvurmak için 18 yaşında, Türkiye Cumhuriyeti vatandaşı ve en az lise mezunu, spor disiplin yönetmenliğinden ceza almamış olmak ve belli sağlık şartlarını taşımak yeterli. Eğitimin ilk kademesi 56 saatlik bir program. Balenin spor olarak lanse edilmesinin yanı sıra 14 yıllık hocalık eğitiminin 56 saate sığdırılacağı iddiası sanat dünyasında tepkilere neden oldu. Ankara Devlet Konservatuvarı Bale Bölümü Öğretim Görevlisi Göksu Coşkunlar, böyle bir eğitimle bale hocalığının mümkün olmadığını söyledi. Coşkunlar,bale hocalarının çok titiz bir seçim ve sonrasında yoğun bir eğitimle yetiştiğini belirten Coşkunlar şunları aktardı: Konservatuar bale bölümüne iki aşamalı özel yetenek sınavıyla alınıyor. Bu sınavda kulağına, algısına, esnekliğine ve genel görünümüne bakılıyor. Tüm bunların üzerine 12 yıllık eğitimden sonra lisans mezunu olabiliyor. 56 saatte bırakın baleyi hiçbir alanda gelişmek mümkün değil. Böyle bir program açılması bile dehşet verici.” Bale antrenörü diye bir şeyin olmadığını vurgulayan Coşkunlar, “Bizde bunun için 12 yıllık bale eğitimi üzerine 2 yıllık yüksek lisans eğitimi alması ve araştırma yapması da gerekir. Kimse konservatuvar mezunu olup hocalık yapamıyor. Bir sanat dalının spor müsabakası olarak algılanması büyük talihsizlik" dedi.  PARA KAZANMAK ADINA UYDURULMUŞ BİR ŞEY TOBAV (Devlet Tiyatrosu Opera Ve Bale Çalışanları Yardımlaşma Vakfı) Başkanı Mehmet Yılmaz ise tepkisini “Bale sanatı, temelinde görsel bir hayranlık uyandırırken gerisinde büyük bir edebiyat, şiir ve müzik dünyasını barındırır. Dünya edebiyatının ve dünya müziğinin gelişimi ile sahne üzerinden insanın insana anlatıldığı en zarif sanattır bale” sözleriyle diye getirdi. Sporun ise herhangi bir edebi ve müzik özgünlüğü olmadığını hatırlatan Yılmaz şöyle dedi: “Sportif bale adı para kazanmak adına özel kurslar yönetmeliğine alınmış, bazı çıkarcı insanların kendi menfaatleri doğrultusunda uydurduğu bir isim. Bale sanatını, sanat kavramının içinden alıp başka bir disiplin içine sokmak, sadece ve sadece cahillik ve cahillik.” BİZ BALEYE ÖMRÜMÜZÜ VERDİK Sanatçılar #balespordeğilsanattır ismiyle başlattığı hashtag ile federasyona tepki gösterdi. Erhan Güzel: 1970 yılından beri Anayasamızın 1309 sayılı kanunda bale, sanat kabul edilirken, Spor Federasyonu’nda 56 saatte bale antrenörü yetiştirilen bir spor olarak gözükmesi çok tuhafıma gidiyor. Sadece burada değil dünyanın her yerinde #balespordeğilsanattır. Saygılarımla Can Tunalı: Bale dalında Türkiye’de sadece 2 Profesör var. Bunlardan biri de annem Alev Meral Tokgöz. Kendisi bu kariyer için dans hayatını yarıda bırakıp okul hayatına geri dönmüş bir sanatçıdır. Emek ister bu işler. Behzat Uygur: Bale spor olsaydı 4 yılda bir yapılırdı (!) #balespordeğilsanattır Nilgün Belgün: Bale spor değil sanattır. Bu böyle biline. Ezgi Şenler: Küçük yaştan itibaren ömrümüzü verdiğimiz bale sanatımızı spor diye adlandırmak ve 56 saatte bale sertifikası vermek mi? Gelin biz size 56 saatte balenin sadece 1. pozisyonunu öğretmeye çalışalım. Bakalım yapabilecek misiniz? Ya sabır! İbrahim Yazıcı: Tüm liselerin kapısına Anadolu Lisesi yazıp eskiden adam gibi olan bir avuç okulu da mahveden zihniyet elbet baleye de el atacaktı. 56 saatte öğrenilebilse bunca bale sanatçısı onca yıl okuyup profesyonel olunca bile hala ders almaya devam eder miydi? FEDERASYON'DAN 'DEVLET KABUL ETTİ' SAVUNMASI Türkiye Dans Sporları Federasyonu Başkanı Tolga Han Çinkitaş ise tepkilere yönelik şunları söyledi: “Benim cevabımı zaten devlet vermiş ve kabul etmiş. Bale sportif olarak federasyonumuzun branşı, Gençlik ve Spor Bakanlığı’na sunulmuş, eğitim dairesi tarafından kabul edilmiş ve normları belirlenmiş. Bu bizim kişisel olarak yaptığımız bir şey değil. Kurumsal bir iş.” Lise mezunlarının konservatuvar mezunlarının seviyelerine gelebilmeleri için minimum 7 sene antrenörlük kurslarının tamamına girmeleri gerektiğini söyleyen Çinkitaş, “Antrenörlük kurslarımız dört kademe. Birinci kademesi normalde bir bale kursundaki 2 yıla tekabül ediyor. Hedefimiz federasyon olarak kitlesel bir istihdam yaratmak ve bu çocukların önünü açmak” dedi. En az üç çocuk!
Never Rarely Sometimes Always, Eliza Hittman’ın üçüncü filmi. Yönetmen, filmin konusu ile ilgili düşünmeye, 31 yaşındaki Savita Halappanavar’ın İrlanda’da kürtaj başvurularının reddedilmesinin ardından yaptığı düşük sonucunda 2012’de yaşamını kaybetmesi ile başlamış. İktidarın yaşam üzerindeki denetim ve düzenleme pratiklerini işaret eden, Michel Foucault tarafından ortaya atılmış olan “Biyopolitika” terimi, kürtaj, karantina gibi tıbbi uygulamalardan, ulusun nüfus politikalarına kadar pek çok şeyi açıklayabilmekte. Film, makro ölçekte ele alınan kürtaj eksenli biyopolitikanın, mikro düzeyde kadının günümüzde kürtaj olgusu ile karşı karşıya geldiğinde yaşadıklarını realist dram formunda anlatmakta. Dışı sakin ama içinde fırtınalar kopan genç bir kızın fiziksel ve ruhsal yolculuğu o kadar sessiz ve içten ki, onun aklına da ruhuna da seyirci rahatlıkla ulaşabiliyor. SİYASİLERİN KÜRTAJ KARŞITLIĞI Günümüzde şöyle bir şey var, dünyanın en gelişmiş ülkesinden, gelişmekte olan ülkesine kadar, muhafazakâr, otoriter, popülist iktidarların bir fikir birliği var, o da, kürtaj karşıtlığı. Erkek egemen 19’uncu yüzyıl doktorlarının kürtaj üzerinde otorite sahibi olması ve 2’nci Dünya Savaşı’ndan sonra nüfus azalması nedensellikleri başta olmak üzere, kürtaj Amerika’da her daim kriminalize edilen bir olgu olarak topluma dayatılmıştır. 1970’lerden sonra bir nebze olsun konu liberalleşmeye meyletmiş, 2000’lerden sonra ise yasalarla sınırlamaları artırılmış ve 2016’da Cumhuriyetçi Donald Trump’ın başa gelmesi ile siyaset kürtaj karşıtı keskin bir pozisyon almıştır. Amerika'da eyaletler bazında farklılıklar olsa da aslında kürtaj Amerika’da yasal. Ancak buna rağmen geçtiğimiz sene bile 30 eyalette, kürtaj yasakları, yasa tasarısı olarak sunulmaya devam etti. Amerika’nın bugünkü durumuyla bizdeki durumun nasıl benzeştiğini birazdan anlatacağım.  KÜRTAJI DESTEKLEYEN FİLM Never Rarely Sometimes Always, Sundance’te özel jüri ödüllerinden birini alan, Berlin Film Festivali’nde Gümüş Ayı ödülüne layık görülen bir film. Pensilvanya’da yaşayan 17 yaşındaki Autumn (Sidney Flanigan) hamile olduğunu öğrenir ve kuzeni Skyler’ın (Talia Ryder) desteği ile birlikte bu ikili mecburen New York’a kürtaj olmaya giderler. Konusu oldukça basit olan bu realist dramın etkisi ise oldukça büyük. Kürtaj olmak isteyenleri ancak uzakta büyük ve daha demokrat bir şehre giderek kürtaj olmaya zorlayarak, zorlayıcı maliyetler ekleyen bu bezdirme ve vazgeçirme politikasının dayanışma ve kararlılıkla nasıl aşıldığını, kadınların ne denli güçlü olduklarını kabiliyetli bir şekilde görmekteyiz bu filmde. Zaten çok yoğun duygusal bir travmayı, dayatılan utanma duygusunu beraberinde getiren kürtaj kararının yani Autumn’un kararının, filmin bakış açısı ile de desteklendiğini görmekteyiz. Autumn’un ‘hamileyim’ demeden kuzeninin onun hamile olduğunu anlaması ve sorgusuz sualsiz ona destek olmak için harekete geçmesinin ve bu iletişimin filmin genelinde de devam ettirilmesinin özel anlamı var. İki kadın dostun neredeyse hiç konuşmamaları, konuşmadan anlaşmaları filmin zaten en sevdiğim dokusu oldu. Kadın kadına olan bu sessiz gönül ve akıl birliğini kadınlar çok iyi bilirler. Autumn ve kuzeninin New York’ta kalacak yerleri olmadığından beş parasız bir şekilde mecburen istasyonlarda dolandıkları sahnelerin detaycılığı, gerçekliği, rastgele karşılaştıkları erkek tehditlerinin gergin hissi seyirciye direkt olarak geçmekteydi. Filmin ismini aldığı sahne ise izleyicinin gözlerini yaşartacak eminim. Filmi dijital platformlardan kiralayarak izlemek mümkün, yasaklar kalksa bile vizyona gireceğini sanmıyorum. BİZİ SADECE CEHALETİNİZ İNCİTİR Bugün Türkiye'de kürtaj hala yasaldır. 1983 yılında yürürlüğe giren ve kürtaj üzerindeki yasal kısıtlamayı kaldıran 2827 No'lu Nüfus Planlaması Yasası, yürürlüktedir. Ve bu yasaya göre, 10 haftaya kadar olan gebeliklerin isteğe bağlı olarak kürtajla sonlandırılmasına izin verilmektedir. Ancak Erdoğan Türkiye’sinde kadın bu yasal hakkını kullanabilmekte midir? 2008’de konuya milliyetçi ve kalkınma eksenli “En az üç çocuk” söylemiyle usulca yaklaşan Erdoğan, 2013’ten sonra bu saiklere muhafazakâr, İslam ve cinsiyetçi saikleri de eklemiştir. Ve bugün kürtaj aslında yasak olmasa da kadının kürtaja erişimi kısıtlıdır. Türk Jinekoloji ve Obstetrik Derneği Başkanı Prof. Dr. Cansun Demir’in 2014’te yaptığı yazılı açıklamada “Kamu hastanelerinde sosyal güvence kapsamında 10 haftaya kadar ücretsiz olması gereken kürtaj uygulaması hiç yasal dayanak olmaksızın sona erdirildi” diyerek, kürtaj uygulamasının ülkede sessiz sedasız kaldırıldığının altını çizmiştir. 2016 yılında, Kadir Has Üniversitesi, Toplumsal Cinsiyet ve Kadın Çalışmaları Merkezi’nin yaptığı ciddi kapsamlı çalışmaya göre ise 431 devlet hastanesinin yalnızca yüzde 8’e yakını isteğe bağlı kürtaj yapmaktadır. Geri kalanı tıbbi zorunluluk durumunda kürtaj yapmaktadır. Bazı bölgelerde ise kadınların kürtaj yaptırabileceği devlet hastanesi hiç yoktur. Netflix Türkiye, Şubat takvimini duyurdu
Dünyada 190’dan fazla ülkede 167 milyon ücretli kullanıcının farklı türlerde ve dillerde diziler, belgeseller ve sinema filmlerini sunan Netflix'e Şubat ayında gelecek yeni yapımlar ve yeni sezonlar duyuruldu. Önümüzdeki ay Türkiye’de yayınlanacak olan Netflix takvimi şöyle: Netflix Orijinal Dizileri Tribes of Europa (19/02/2021) Yıl 2074. Küresel bir felaketin ardından egemenlik için birbirleriyle savaşan sayısız mikro devlete bölünen Avrupa’nın kaderi üç kardeşin ellerindedir. Ateşböceği Yolu (03/02/2021) Ateşböceği Yolu’na genç kızken tanışan Tully ve Kate, inişler ve çıkışlarla dolu 30 yıl boyunca birbirinden hiç ayrılmayan iki yakın dost olur. Behind Her Eyes (17/02/2021) Bekar bir anne hem yanında çalıştığı psikiyatr ile ilişki yaşayıp hem de adamın eşiyle arkadaşlık kurduğunda kendini tehlikeli bir akıl oyununun içinde bulur. The Crew (15/02/2021) Bir NASCAR garajının şefi, takımı modernize etmekle görevlendirilen Y kuşağından teknoloji bağımlısı gençlerle anlaşmazlığa düşer. Kevin James başrolde. *** Netflix Orijinal Filmleri Malcolm ve Marie (05/02/2021) Yönettiği filmin galasından eve dönen bir yönetmen ve kız arkadaşı, için için büyüyen gerilimler ve acı veren açıklamalarla dolu bir gecede romantik bir hesaplaşma yaşar. Dünyadan Haberler (10/02/2021) Haber okumak için kasabadan kasabaya giden bir İç Savaş gazisi, yetim bir kızı yeni evine götürmek için Teksas’ta tehlikelerle dolu bir yolculuğa çıkar. I Care a Lot (19/02/2021) Yaşlanan yetişkinlere yasal vasilik yapan bir profesyonel, görünüşte kusursuz olan müşterisinin bambaşka bir yüzü olduğunu keşfeder. Sevdiğim Tüm Erkeklere: Şimdi ve Sonsuza Dek (12/02/2021) Her şey eski bir aşk mektubuyla başladı ve yeni bir aşka dönüştü. Lara Jean ve Peter’ı gelecekte neler bekliyor? Netflix Orijinal Belgeselleri Pelê (23/02/2021) Dünyaca ünlü futbolcu Pelé’nin kusursuzluk arayışının ve bir efsaneye dönüşmesinin öyküsünü anlatılıyor. Suç Mahalli: Cecil Hotel(10/02/2021) Elisa Lam’in ortadan kaybolması Cecil Hotel’in kötü şöhretinin büyümesine yol açtı. Bir Katilin İfadeleri: Ted Bundy’nin yaratıcısından. Netflix Çocuk ve Aile Kid Cosmic (02/02/2021) The Powerpuff Girls’ün yaratıcılarının sunduğu animasyon dizisinde hayal gücü kuvvetli bir oğlan, beş kozmik yüzük bulduğunda süper güçlere sahip olur. Notaya dökülen her duygu keyif verici
Kadir İNCESU Henüz 5 yaşındayken keman dersleri almaya başlayan 2002 İstanbul doğumlu Elfida Su Turan, çocukluğundan bu yana müziği hayatından hiç eksik etmez. Turan’ın kısa zamanda gösterdiği gelişme keman öğretmeni Mine Mucur’un da dikkatini çeker. Öğretmeninin önerisiyle konservatuar sınavlarına giren ve başarılı olan müzisyen, İstanbul Üniversitesi Devlet Konservatuarı’nda yarı zamanlı olarak eğitime başlar. Okulun en küçüğü olan Elfida arkadaşlarıyla çok eğlenceli zamanlar geçirir, çok şey de öğrenir. Yürüyeceği çok yolun olduğunun farkında olan Turan, Menuhin School’da çok çalışarak geçirdiği verimli yılların karşılığını İngiltere Kraliyet Müzik Akademisine tam burslu kabul edilerek alır. Ben Turan’ı Ataşehir Belediyesi’nin kendisi için yaptığı ve Youtube hesabından yayınladığı özel konser çekimi ve söyleşisiyle tanıdım. Anne ve babasıyla geldiği çekimlerde hem özgüveni, hem de konuşması ve davranışlarıyla dikkat çeken, Turan ile sohbet etme olanağı bulduk. Kemanın dışında piyano da çalan Turan, “Piyano müzikte temel enstrüman, herkesin biraz bilmesi lazım. Annem ve babam piyanoyu da iyi çalabilmemi istediler, bu da beni gayrete getirdi. Şimdi beste yaparken piyanodan çok faydalanıyorum,” diyor. Liseyi okuduğu Yehudi Menuhin’de beste yapmaya başlayan müzisyen, “Beste yapmak beni mutlu ediyor, heyecanlandırıyor. Notaya döktüğünüz her duygu çok keyif veriyor. Bu benim için yaşam tarzı. Piyanoyu da sevince beste yapmak daha zevkli oluyor” şeklinde konuşuyor. Bugüne kadar ulusal ve uluslararası pek çok yarışmada birincilikleri olan Turan’ın gözde bestecileri Debussy, Schuman Brahms, Beethoven, Ravel… Favori yorumcuları ise Ayla Erduran, Suna Kan, Cihat Aşkın, Janine Jansen ve Jascha Heifetz… SANATSIZ YAŞAM DÜŞÜNÜLEMEZ Çok küçük yaşlarda müziğe başlayan biri olarak, çocuklarını sanatla özellikle de müzikle erken yaşlarda buluşturmak isteyen ailelere önerileri olan Turan, Ataşehir Belediyesi’nin “Sanat Eğitimini Mahallenize Getiriyoruz” projesi kapsamında çocuklara yönelik piyano, keman, gitar eğitimlerini verdiğini duyduğunda çok memnun olduğunu belirtiyor. Turan, “Müzik benim hayatımı değiştirdi. Müziksiz, sanatsız yaşam düşünülemez. Müzik her çocuğun hayatında olmalı. Bu sebeple ebeveynlerin çocuklarını bir müzik enstrümanına yönlendirmeleri çok önemli. Tabii ki çocuğun sevdiği bir çalgı aleti olmalı. Yeteneği olan çocukları iyi yönlendirmeliler.” Pandemi döneminde yaşam zor olsa da İngiltere’de eğitim ve öğretimin öncelikli görüldüğü için üniversitelerde eğitime devam edildiğini belirten Turan, “Heyecanla beklediğim, Londra Wigmore Hall ve Ankara Erimtan Arkeoloji Müzesi konserlerimin pandemi nedeniyle iptal edilmesinden dolayı için üzgünüm. Ancak bu sene Kraliyet Akademisi’nde hocam So Ock Kim ile harika dersler yapıyoruz, Pandemiden çekinmeden benimle derslerini devam ettiriyor, bana çok katkı sağlıyor hocam. Orkestra çalışmaları hızını kesmeden devam etti. Benim de Konzertmeister olarak çaldığım Royal Academi Of Music Orkestrası kaydını da yaptık. Bu arada harika bir Trio'm var, piyanolu trio. Çok iyi uyum sağladık. Mendelsohn'un ‘C minör piano trio'sunu yakında seslendirmek için sabırsızlanıyoruz.” Turan, Akademiye başarıyla devam ederken, bu süre içerisinde güzel fırsatlar yaratmak, sonra müzik alanında master yapmak, vereceği konserlerle de ülkesini başarıyla temsil etmek istiyor. Susalım ve boşluğa düşelim!
Basılı kitapların açılış ve kapanışında boş sayfalar vardır ve bu sayfaların üzerinde herhangi bir ibare yoktur. Fakat kitaplar PDF formatında dijital ortama aktarıldıklarında boş sayfalara “bu sayfa bilerek boş bırakılmıştır” ibaresi koyma gereği duyulmuştur. Neden? Web sayfaları görsellerle, metin kırıntılarıyla tıka basa doldurulmuş; birden karşınıza çıkan boşluk, dijital ortamda sizi tedirgin edebilir. Gözlerimiz doluluklara, figürlere alışık. Web’de figür içermeyen boş bir sayfa, “siyah kare” etkisi yaratabilir; Maleviç’in tablosu karşısında izlerkitlenin kendisini ıssız bir çölde bulması: “Sevdiğimiz her şeyi yitirdik. Bir çöldeyiz sanki... karşımızda beyaz bir zemin üzerinde siyah bir kareden başka bir şey yok!” Web sayfasında beyaz bir zemin üzerinde beyaz bir dörtgen gözünüzü korkutmasın diye, “bu sayfa bilerek boş bırakılmıştır” ibaresi konulmuştur. Kasıtlı bir yerdir web; boşluk bile kasten bırakılmıştır. Merak etmeyin, kasten bırakılmış boşluklara düşmezsiniz. Kaydırın sayfayı, bir ân için yitirdiğinizi düşündüğünüz figürlerinize kavuşacaksınız. İki boyutlu figürlerden oluşmuş dijital ortamla üç boyutlu nesnelerin dünyası birbirine çok benziyor. Her ikisinde de boşluklar tedirgin edici. O yüzden her ikisinde de boşluklara kasten boş bırakılmış ibaresi koyma gereği duyulmuştur. Kasten boş bırakılmış boşluklar tanımlı boşluklardır; kent içindeki boşluklar böyledir; park ve bahçeler, çoçuk oyun alanları. Çocukluğumuzda kasten bırakılmamış ve belirli bir işlevle donatılmamış, boş arsa dediğimiz boşluklar vardı; nesnelerle dolu, ev denilen tanımlı boşlukların aralarında uzanan tanımsız boşluklar. Biz çocuklar, boş arsalarda boşluğa düşerdik ve birbirimize tutundukça yeni dünyalar kurardık. Boş arsalarda sadece oyunlar icat etmedik, kendimizi de icat ettik; bedenlerin devindikleri ve devinirken hem kendilerini hem de mekânlarını inşa ettikleri yaratıcı boşluklar. Bugün kentte bu tür boşluklara rastlayamazsınız, tüm boşluklar tanımlanmıştır. Çocuk oyun alanı olarak tanımlanan boşluklara yerleştirilen nesneler, çocuklara ne tür oyunlar oynamaları gerektiğini dikte ederler. Oysa boş arsalarda hayal gücümüz iktidardı ve kolektif bir etkinlik alanı olarak boş arsaların ve nesnelerin işlevi hayal gücümüzle birlikte sürekli değişirdi. “Siyasi iktidar mekâna hâkim olur ya da hâkim olmayı amaçlar” diyor Lefebvre, bunu anıtlarla gerçekleştirdiğini söylüyor. Anıtlara gerek yok, mekâna hakim olmak için boşluğu, bedenlere ne yapmaları gerektiğini dikte eden nesnelerle doldurmak yeterli. Ve boşluk nesnelerle tanımlı hâle geldiğinde iktidar mekâna hâkim olmuştur. İktidar, yaslandığı mevcut şeyler düzenini değiştirecek, yeni dünyalar içeren boşluklardan korkuyor, bizler de. Hep birlikte boşlukları tıka basa nesnelerle dolduyoruz. Sadece mekânsal boşluklar değil, zamansal boşluklarımız bile boşluğa düşmemek için programlarla tıka basa dolu. Özlediğiniz yeni dünyayı boşluğa düşmeden yaratamazsınız. Lukretius’a göre ancak boşlukta düşen atomlar yeni bir dünya yaratabilir; çarpıştıklarında ve bu çarpışmalar kalıcı olduğunda. Tanımsız boş arsalarda boşluğa düşen atomlar gibiydik; çarpışır ve yeni dünyalar kurardık. Boşluk ya da sessizlik yetişkinleri korkutuyor. Sessizlik seslerin yokluğu değildir; aksine seslerin aşırı yoğunluğudur. Sesler o kadar yoğundur ki tekil sesleri ayırt edemediğiniz için yaşadığınızı sessizlik olarak deneyimlersiniz. Ve bu tanımsız sessizlik, bir iç uğultusu olarak hissedilir, çokluğun uğultusu; bir şeyler olacaktır. Nelerin ortaya çıkacağını kestiremezsiniz. Çokluğun bu yoğun biraradalığı, yeni armonik düzenlere gebe. Müzik parçalarında notaların arasına yerleştirilen esler, yani tanımlı sessizlikler, tıpkı nesneler düzenindeki boşluklar gibidir. Tanımlı sessizlikler ya da boşluklar iktidarın armonik düzenine göre tanımlanmıştır. Mevcut şeyler düzenindeki tanımlı boşluklara aldanmayın. Tanımsız sessizlik, kozmoz öncesi sessizliktir, yeni armonileri önceleyen derin sessizlik. Mevcut şeyler düzeni çoktan çöktü, boşlukları da. Şimdi, boşluğu basmakalıp seslerle, nesnelerle doldurmanın zamanı değil, yeni armoniler yaratmanın zamanı. Susalım ve boşluğa düşelim! Hayırlı olsun ajanlar
Geçen gün Pink Floyd’un efsanevi elemanı David Gilmour’un özel bir videosuna rastladım Instagram’da. Belki de benim için özeldi bilemiyorum. Roger Waters ile birlikte son 50 yılın müziğine damga vuran özellikle 80 yılında çıkardıkları Wall albümüyle günümüzün büyük bir çoğunluğu tarafından genel kabul gören anlayışlara karşı çıkan David Gilmour’un bir videosuna… Eğitime, savaşa, siyasilere ikili ilişkilere ve de yönetim sistemlerine karşı çok sert bir tutum sergileyen Gilmour’un çok naif bir videosuna… Yanında çok sevdikleri ve de büyük bir ihtimalle torununun da olduğu bir ev ortamında bir ev sıcaklığında bir Cat Stevens şarkısı “Morning Has Broken”ı söylerken. O kadar çok şey geçti ki aklımdan. Bir defa bir rekabet bir yarış yoktu bu ortamda. Kimse kimseyle yarışmıyordu, kimse kimsenin önüne geçmeye çalışmıyordu. Bir kot pantolon ve bir t-shirt ile adamın biri kendine ait olmayan ve de sevdiği bir şarkıyı sevdiği insanlarla paylaşıyordu. Çok mu güzel söylüyordu. Yooo. Hatta iyi söylediği bile tartışılır. Ama bu alçak gönüllüğü ve de kendini kasmaması o kadar önemli ki söylediği şarkının bile önüne geçebilir. Geçen gün fotoğraflara bakarken Edip Akbayram ve Moğollar ile 2019 yılında gittiğimiz Moskova konseri geldi aklıma. Nâzım Hikmet’in ölüm yıldönümü için gittiğimiz Edip ağabeyin “Nâzım Hikmet Dostluk Ödülü”nü aldığı konser. Ben aslında olaya son anda dahil olmuştum. O da Edip Akbayram’ın bana yaptığı bir jest sayesinde. Ben de bu özel gecede gitarımla tek bir şarkı söyleyecektim. Prova esnasında grubun klavyecisi sevgili Serhat’tan (Ersöz) bana intro’da çalıp çalamayacağını sormuştum. Sevgili Serhat’ın onaylamasından sonra bir baktım Taner Öngür, Emrah Karaca, Kemal Küçükbakkal tüm ekip Moğollar’la birlikte şarkıyı çalıyoruz (Cahit Berkay yoktu ama, onun da onayı olduğuna eminim).  Benim için öyle özel bir andı ki bugün bile gururla hatırlarım. Moğollar çok sevdiğim bir grup. Tanımadan sevdiğim, tanıdıktan sonra daha da sevdiğim insanlardan oluşan bir ekip. Sadece müzisyen olarak değil. Menajerlerinden ses teknisyenlerine, rodilerinden basın danışmanlarına kadar takım ruhuna inanmış insanlardan oluşan kolektif bir grup Moğollar. Yaptıkları müziği hiç de dillendirmeden abartmadan ama her daim savunan bu kadar insanı bir araya getirmek sanırım Moğollar’ın en büyük başarısı. Cahit Berkay’ın kaptanlığını yaptığı tek gemilik bir donanma Moğollar. Müzik dünyamızda hep varlar ve de hep var olsunlar. Bu ekibin 11 yıl aradan sonra çıkardıkları “Anatolian Sun” plak ve dijital olarak dinleyicinin beğenisine sunuluyor. Anatolian Sun’ın ayrıcalıklı özelliği albümün doğrudan plağa kayıt teknolojisiyle kaydedilmiş olması. Herhangi bir düzenleme yapılmaksızın tek seferde canlı olarak kaydedilen albüm, Gülbaba Records & Night Dreamer Records etiketiyle yayımlandı. İngiliz Night Dreamer ile dünya dinleyicisiyle de buluşacak olan albümün prodüktörlüğünü ise BaBa ZuLa grubundan Murat Ertel üstlendi. Albüm ayrıca 2011 yılında Engin Yörükoğlu’nun hayatını kaybetmesi sonrasında grubun davulcusu olan Kemal Küçükbakkal’ın Moğollar ile kaydettiği ilk stüdyo albümü. Hayırlı olsun ajanlar… Yeşilçam oyuncusu Oktay Yavuz yaşamını yitirdi
Zorlu PSM’nin yeni Genel Müdürü Filiz Ova oldu
Zorlu Performans Sanatları Merkezi (PSM) yeni dönemde çalışmalarına, Filiz Ova yönetiminde devam edecek. Zorlu PSM'den yapılan açıklamaya göre, lise öğrenimini Almanya’nın Esslingen şehrinde tamamladıktan sonra Tübingen Üniversitesi’nde Sanat Tarihi ve Amerikan Edebiyatı eğitimi alan Filiz Ova, 2014 yılında Amerika’nın önde gelen kültür sanat danışmanlık şirketlerinden Devos Institute for Arts Management’in Kennedy Center for The Performing Arts ve Maryland Üniversitesi iş birliği ile gerçekleştirilen uluslararası eğitim programına dahil oldu. Türkiye’den bu programa kabul gören ilk sanat yönetmeni olan Ova, tüm dünyadan sanat yöneticilerinin katıldığı 3 yıllık eğitim programı ile eş zamanlı New York’ta bulunan International Society for the Performing Arts tarafından hayata geçirilen global burs programına dahil oldu. Kariyerine 2006 yılında İstanbul Kültür Sanat Vakfı'nda başlayan Filiz Ova, kurumun medya ilişkileri bölümünde görev alarak, vakfın düzenlediği tüm festival, bienal ve etkinliklerin uluslararası medya iletişiminde rol aldı. İKSV’deki görevinin ardından 2008 yılında İş Sanat’a transfer olan Ova, Sanat Yönetmeni Yardımcısı olarak başladığı görevini, kurumdan ayrıldığı 2018 yılına kadar Sanat Yönetmeni olarak sürdürdü. Ova, Zorlu PSM’deki Genel Müdürlük görevinin yanında İstanbul Bilgi Üniversitesi İletişim Fakültesi’nin “Sanat ve Kültür Yönetimi” bölümünde misafir öğretim görevlisi olarak sağlıklı ve sürdürülebilir kültür kurumlarının yönetimini ele alan “Mekan ve Lojistik” dersi veriyor. Anadolu ezgileri pandemide soldu
Işıl ÇALIŞKAN Salgın, ülkenin dört bir yanından sanatçının mağduriyetine sebep oluyor. Var olan sorunların gün yüzüne çıktığı süreç, sanatın her alanında olduğu gibi müzik dünyası için de zorlu geçiyor. 10 aydır enstrümanını satanlar, ailesinin yanına dönenler, yazık ki yaşamına son verenler bile oldu. Bakanlığın açıkladığı bir kereye mahsus olan bin liralık destek ise yaralara merhem olamadı. İstanbul, İzmir gibi büyük şehirlerin yanı sıra Anadolu’da da birçok mağduriyet yaşanıyor. Zaten sınırlı imkânlarla müzik yapan müzisyenler aylardır hiçbir gelir elde edemiyor. Borçlarla yaşadıklarını anlatan müzisyenler büyük bir belirsizliğin içinde. Tek umutları ise salgının bitmesi. Sözü kendilerine bırakalım… MÜZİSYENLİK BENİM MESLEĞİM! Mardin’de yaşayan Mehmet Beşir Oğlaç, ortaokuldan beri piyano çaldığını söylüyor. Pandemiden önce kafelerde ve düğünlerde çalıştığını aktaran müzisyen, pandeminin kendisini büyük bir çaresizliğe sürüklediğini aktarıyor. Oğlaç, “Pandemiden önce hemen hemen her gün iş yapabiliyordum. İş oldukça onlar beni çağırıyordu” diyor. Altı aydır çalışamadığını ve hiçbir gelirinin olmadığını söyleyen müzisyen, “Evliyim, iki çocuğum var. Borçlarla yaşıyoruz. Her geçen gün dibe batıyoruz” diye anlatıyor. Oğlaç, “Bir kereye mahsus yapılan bin liralık yardım neye yetecek?” siteminde bulunuyor. Oğlaç, önümüzdeki süreçte ne yapacağını sorduğumuzda ise şu cevabı veriyor: “Başka bir meslekte çalışamam onu biliyorum. Müziğe yatkınım ve bu benim işim. Başka ne yapabilirim ki? Hem âşığıyım hem muhtacıyım. Kısıtlamanın bitmesini beklemekten başka çaremiz yok.” BORÇLARLA YAŞIYORUZ Diyarbakır Silvan’da yaşayan müzisyen İbrahim Ekinci ise bağlama çalıyor. Pandemiden önce iki senedir çalıştığı düğün salonu kapanınca, 7 aydır hiçbir yerden gelir elde edemiyor. Bir çocuk babası olduğunu söyleyen Ekinci, “Çalıştığım zamandan topladığım tüm paraları harcadık. Şu anda oradan buradan aldığım borçlarla yaşıyoruz” diyor. Bugüne kadar hiçbir destekten faydalanamadıklarını söyleyen Ekinci, bir kerelik desteğin borçlarını kapatmaya bile yeterli olmayacağını anlatıyor. Altı senedir müzisyen olarak yaşamını sürdürdüğünü söyleyen Ekinci, “Ne yapacağımızı şaşırmış haldeyiz. Çaresizim. İşimi yapamıyorum” diyor. AÇLIKLA MÜCADELEDEYİZ İç Anadolu’da yaşayan müzisyen Sevinç Eratalay ise pandemi sürecinin müzik sanatını icra eden her kesim için zor geçtiğini aktarıyor. Tüm dünyada durumun böyle olduğunu hatırlatan Eratalay, “Ama bir farkla” diyor. Sanatın ülke kültürlerinin taşıyıcısı, hikâye anlatıcısı ve yara iyileştiricisi olduğunu dile getiren müzisyen, “Bu nedenle birçok ülkede devlet sanatçılarına her ay kira, yiyecek ve temel ihtiyaç yardımı yaptı, yapıyor... Bu bizim ülkemiz için ne yazık ki böyle olmadı. Meslek birlikleri bu durumu Kültür Bakanlığı’na iletti ki iletmesine bile gerek yokken destek verebilmeliydi bakanlık. Verilen destek çok yetersiz kaldı” diye konuşuyor. Yaşam desteği alan yabancı sanatçı dostlarıyla görüştüğünde ülkemizdeki sorunun ne kadar büyük olduğunu fark ettiğini belirtiyor. Eratalay, “Tek sıkıntıları, üretimleri. ‘Sokağa çıkma, insan görme, tek haber salgın hastalık… Ne üreteceğiz?’ diyorlar. Ne diyeyim, ‘Siz iyisiniz, biz de aç kalmamak için direniyoruz’ diyorum” şeklinde konuşuyor. Anadolu’daki müzisyenlerin sorunlarına değinen Eratalay, “Burada çalışma alanları daha sınırlı. Barlar, kafeler her yerde kapalı ama şehirde çalıp söylenebilecek özel alanlar var. Anadolu’da öyle yerler yok. Düğün en büyük kazançları, şu an onlar da yok. Olan düğünlerde de kayıttan çaldılar. Erkenden bitsin, müzisyen masrafı olmasın diye…” şeklinde konuşuyor. Birçok tanıdığı müzisyenin dijital medya bilmediğini aktaran müzisyen, örgütlülüğün önemine vurgu yaparak sözlerini sonlandırıyor: “Birçoğunun sigortası yok. Sigorta, devlet kapsamında olan bir şeydir ve bu ülkenin her müzik üreten çalan söyleyen bu konuda yetkin olan insanı güvence altında olmalıdır. Sigortalı olmalıdır. Kısaca hakkını aramalı ve örgütlü olmalıdır.” Adalete susamak
Hüzün mevsimine girdik. Soğuğun yüreklerimizi buz kestirdiği Ocak, aynı zamanda arka arkaya canlarımızı yitirdiğimiz zalim bir ay: Metin Göktepe, Onat Kutlar, Hrant Dink, Uğur Mumcu, Muammer Aksoy… Son olarak 1 Şubat Abdi İpekçi’nin kurşun yağmuruna tutulduğu gün. Hemen hemen her gün bir aydın öldürümü düşüyor takvim yapraklarına. Açık hava mezarlığı gibi canım ülkem. Geçtiğimiz günlerde Uğur Mumcu’nun kızı Özge Mumcu, babasının öldürümünün 28’inci yıldönümüne doğru girmeye hazırlanırken sosyal medyadan süregelen davasına dair bir bilgi notu paylaştı: “Herkesin hayatında sonu gelmeyen hikâyeler vardır. Bu da bizimkisi. Anneme, abime ve bana Ankara Ağır Ceza’dan 5 Mayıs 2021’deki bir duruşma için tebligat geldi. Sanık Oğuz Demir. Yani firari sanık, babamın arabasına bombayı koyan kişi. Bir an umutlandım açıkçası. Belki 28 yılın ardından dava sonuçlanır, emri verenlerde bulunur, biz bir rahat nefes alırız diye. Oğuz Demir dosyası Umut Davası ana dosyadan ayrılmış. Bunun tebligatıymış. Yıllardır kırmızı bültenle aranıyor sözümona. Ama yok. Sözün özü, bir an davanın sonucuna ulaşacağımızı düşünmek iyi bir histi.” Uğur Mumcu öldürümü benim de dahil olduğum 80 kuşağı için bambaşka anlamlar içeriyor. İlk defa gazeteci, aydın katliamının ardından geniş kitlelerin tepki göstermesine, bir anlamda sokağa dökülmesine tanıklık edildi. O dönemde pek çoğu yeniyetme öğrenci olan 80 kuşağı da kendi arzusuyla böyle bir eylemliliğin içinde var oldu. Oysa çok değil on, on beş yıl kadar önce arka arkaya işlenen, neredeyse seri olarak tanımlayabileceğimiz cinayetlerin cenaze törenlerine kalabalıklar katılmış, isyan bayrağı açılmıştı. Ancak toplumsal belleksizlik, dahası öldürümlere dair kuşaklar arası bir aktarımın olmayışı pek çok ismin sistemli bir biçimde unutturulmasına yol açtı. Bugün üniversite öğrencileri arasında yapılacak bir ankette örneğin Ümit Doğanay, Bedri Karafakioğlu, Cavit Orhan Tütengil, Bedrettin Cömert, Orhan Yavuz gibi öldürülen üniversite hocaları sorulsa verilecek yanıtı aşağı yukarı hepimiz tahmin ediyoruz. Her biri yetmişli yıllarda öldürülen kıymetli isimler bunlar. Bununla birlikte Uğur Mumcu özelinde ama aslında hemen hemen bütün siyasi cinayetlerde görülen sistematik bir biçimde cezasızlık olgusu da yeni cinayetlerin işlenmesine bir biçimde kapı aralıyor doğrusu. Mumcu cinayetinin sonrasında olayı aydınlatmaya çabalayan savcı Kemal Ayhan’ın evinde ölü bulunması, soruşturmanın 99 yılında bir Hizbullah evinde çıkan disketteki olay mahalliyle örtüşmesi küçük ipuçları verse de hiçbir zaman toz bulutu ortadan kalkmadı. Bu dönemde Meclis Araştırma Komisyonu’ndan çıkan Umut Operasyonu ve Umut Davasıyla yaşananlar çok katmanlı uluslararası bir noktaya dönüştü. Öte yandan Meclis Araştırma Komisyonlarının etkinliği de bizim için tartışmasız. 2011 yılında ülkemizdeki siyasi cinayetlerin aydınlatılması için siyasi saikle öldürülen simge isimlerin oluşturduğu Toplumsal Bellek Platformu TBMM’ye gittiğinde iki haklı talepte bulunmuştu. Bunlardan ilki geriye dönük suçlarla ilgili zamanaşımı olgusu, hukuk çevrelerince zaman zaman sıkıntılı olarak tarif edilse de, insanlığa karşı işlenen suçlarda ve siyasi cinayetlerde zamanaşımının etkin kılınması; ikinci de Meclis Araştırma Komisyonuna işlerlik kazandırılması. Meclis Araştırma Komisyonları’nın dar bir zamanda çalışıyor olması, dahası diğer birimlerce sistematik bir bağlantısının kurulmaması etkin çalışma alanlarını her şeyden önce daraltıyor; İtalya’da olduğu gibi bir temiz eller operasyonu gerçekleşmediğinden hiçbir şekilde kapı aralanamıyor. 28’inci yılda Özge’nin sosyal medyadaki çığlığı adalet arayışıyla bağlantılı. “Sahi nerede Oğuz Demir?” sorusu büyük bir önem arzediyor. Üstelik gündem arka arkaya yetmişli yıllara koşut bir şekilde insan canını kast edecek düzeyde gazeteci ve siyasilere darp haberleriyle meşgul. Benzer bir şekilde adaletin tesis edilemeyişi de yeni saldırılara kapı aralıyor. Siyasi cinayetlerde yakınlarını kaybedenlerin her birinin ayrı travmatik durumu mevcut. Bu satırları kendimi de katarak yazıyorum. Ancak her sesleniş geniş olarak nitelendirdiğimiz ailemiz daha da büyümesin diye. En azından başka çocukların gözlerinden yaş süzülmesin! Yönetmenlerden İngiliz hükümetine 'sinema' çağrısı
Birleşik Krallık'ta koronavirüs vakalarının tırmanışa geçmesi sanat dünyasını harekete geçirdi. Christopher Nolan, Ridley Scott, Steve McQueen, Edgar Wright, Lynne Ramsay ve pek çok yönetmen İngiltere hükûmetine çağrıda bulundu. Çağrıda sinema salonlarına, vizyon gösterimleri konusunda yeni kaynaklar üretilmesi ve gelecek nesillerin sinemanın büyüsüne kendilerini kaptırabilmeleri için finansal desteğin garanti edilmesi istendi. Filmloverss'tan Recep Hazır'ın The Playlist'ten aktardığı habere göre çağrı mektubunda şu ifadelere yer verildi: “Hükûmetin daha önceden sağladığı desteğin farkındayız. Ancak, herhangi bir özel fona erişemeyen büyük sinema işletmeleri için zorlukların en şiddetli hâlini alması dolayısıyla bunun yeterli olmayacağından korkuyoruz.” Pazarın yüzde 80’ini bu büyük sinema işletmelerinin oluşturduğu ifade edilirken ayrıca film dağıtımı ve prodüksiyonların başarısını artırdığı öne sürüldü. Bu işletmelerin olmaması durumunda Birleşik Krallık’taki sinema endüstrisinin tümünün geleceğinin çok istikrarsız görüneceği vurgusu yapıldı. Yönetmenlerin imzaladığı açık mektup “Hükûmetin bu çağrıya cevap vereceğini umuyoruz. Birleşik Krallık’taki sinema salonları uçurumun kıyısında duruyor. Gelecek nesillerin sinemanın büyüsüne kapılabilmesi için için acil olarak finansman desteğine ihtiyacımız var” sözleriyle son buldu. Mektubu imzalayanlar arasında Sam Mendes, Andrea Arnold, Jude Law, Kevin Macdonald, Guy Ritchie, Edgar Wright, Matthew Vaughn, Danny Boyle ve Stephen Fry gibi isimler de yer alıyor. Kafası karışık bir albüm
Işıl ÇALIŞKAN TNK, 18 yıla meydan okuyan Ankaralı bir Türkçe rock grubu. “Söyle Ruhum”, “Yine Yazı Bekleriz”, “Kalpsiz” şarkılarıyla dinleyicinin kalbinde yer eden grup, şimdi yeni albümü “Manik Depresif” ile müzikseverlerle buluştu. 12 parçadan oluşan albümün tamamı pandemi nedeniyle grup elemanlarının bireysel kayıt imkânlarıyla çevrimiçi olarak tamamlandı. Albümün en büyük sürprizi ise TNK’nin Neşet Ertaş yorumu “Neredesin Sen”. Sözü daha fazla uzatmadan grubun vokalisti Caner Karamukluoğlu’na bırakalım. ► TNK, uzun bir aranın ardından geri döndü. Beklediğimize değecek bir albüm çıkmış ortaya. Manik Depresif’in hikâyesini sizden dinleyelim… Beğenmenize çok sevindik. Manik Depresif albümünün bizim için en değerli olduğu kısım, albümün TNK adına bir tekrardan dönüş, dönüşüm ve yenilenme albümü olması. Bu albümü yapmaya karar verdiğimizde bundan sonra bu işin peşini bırakmayacağımızı ve dinleyicimizi bekletmeyeceğimizi ve en önemlisi müzikal zenginliği bir üst seviyeye taşıyacağımıza dair kendimize söz verdik. Bundan sonra olacaklar için bir ön gösterim niteliğinde. Bu, gitar müziğinin köklerine selam verirken güncel soundlar barındıran, klasik rock, punk, ska, flamenko hatta opera gibi tarzları kendi tarzımızda sentezlediğimiz kafası oldukça karışık bir albüm. Bu nedenle dinleyicinin hislerini oradan oradan oraya sürükleyen, zıt duygu durumları yaşatan ve bu vesile ile de adını “Manik Depresif” koymamıza sebep veren bir albüm.  TEMASSIZ MUTLULUK OLMAZ  ► Pandemiyle birlikte ruh sağlığımızı korumak daha da zorlaştı. Bu süreçte en büyük ilaç olan müziğe yalnızca albümler vasıtasıyla erişebiliyor olmamız üzücü. Bu dinleyici tarafı. Peki müzisyenler açısından nasıl geçiyor süreç? Canlı performans yapmadan geçen neredeyse bir seneden bahsediyoruz. Müzik sanatı hangi tür olursa olsun bir performans sanatıdır aynı zamanda. Bunun canlı sergilenmesi, dinleyiciyle buluşması olmazsa olmaz koşullarından diye düşünüyorum. Sahnede seyirciden yüz yüze aldığımız tepki bizim doğru motivasyonda kalmamıza, kendimizi doğru eleştirmemize ve aynı zamanda bu işi keyifle yapmayı sürdürmemize neden olan çok çok önemli bir konu. Bu olmadığında gerçekten zaten hayalleriyle yaşayan müzisyen iyice realitesinden uzaklaşıyor. Pandemi süresince her ne kadar çevrimiçi konserlerle bu eksiklik giderilmeye çalışıldıysa da hem dinleyicinin hem müzisyenin bu canlı teması yaşamadan mutlu olması mümkün değil.  ► Müzisyenler için açıklanan bin liralık destek paketini nasıl değerlendiriyorsunuz? Maalesef oldukça küçük bir rakam. Bu konunun bence iki yüzü var. Birincisi müzik emekçilerinin, ses teknisyenlerinin, sahne çalışanlarının, müzisyenlerin devlet nezdinde legalleşememesidir. Yani resmi bir tanım, bir kimlik belirlenmemiş olmasıdır. Bu insanların sosyal güvenlikleri yok, garantileri yok, devlet tarafından hiçbir destekleri yok. Bu vesile ile bu maddi yardımın biraz gözü kapalı ve anlaşılmadan yapıldığını görüyoruz. İkinci yüzü ise sanatın hâlâ Türkiye’de, gerçek bir meslek ve iş olarak hem devlet, hem de geniş sosyal çevreler tarafından kabul edilmemesidir. Fakat iyi tarafından bakacak olursak; bu konu yıllardır tartışılmıyordu ve bu yara kanamaya hep devam ediyordu. Pandemi vesilesiyle müzik ve sahne emekçileri bir araya gelip biraz da olsa seslerini çıkarabilme şansı buldu. Belki bu sesler yukarılarda da duyulmuştur ve “Evet hayatını sadece bu işle geçiren bakmak zorunda oldukları çocukları, aileleri olan insanlar var” denmiştir.  GİTARLAR AMERİKA’DAN  ► Albüm grup elemanlarının bireysel kayıt imkânlarıyla çevrimiçi olarak tamamlanmış. Bu deneyimi nasıl anlatırsınız? Kayıtları neredeyse tamamen çevrimiçi olarak hallettik. Herkes ayrı kendi stüdyosunda parçaların partisyonlarını çaldı ve ana merkez stüdyoya gönderdik, orada kahramanımız tonmeisterımız, gelen partisyonları birleştirip şarkıları ortaya çıkardı. Ama şarkıların demoları pandemiden önce hazır olduğu için bu süreç bizim için çok da sancılı geçmedi. Herkes ayrı şehirlerde hatta ülkelerde olmasına rağmen yine de bir şekilde albümü bitirebildik. Mesela gitarlarımız Amerika Denver’dan gelirken baslar Manisa’dan, vokallerse İstanbul’dan geldi.  Bizim gibi garaj müziği kafalı insanlar için tabii ki biraz ilginç bir tecrübeydi nihayetinde oldukça iyi bir sonuç aldığımızı düşünüyoruz hem sound, hem aranjeler açısından.  ► Albümdeki parçalar TNK’nin deneysel ruhunu ortaya koyuyor. Deneysel müzik kavramına nasıl bakarsınız? Tabii ki albümdeki şarkılara bunlar deneysel şarkılardır demek zor lakin TNK’yle ilgili insanların aklında bir stil ve sound var. Ve biz bu algının dışına çıktığımızı düşünüyoruz bu albümle. Bu açıdan bakarsak TNK için deneysel bir albüm olduğunu düşünüyoruz. Bütünüyle bir yenilenme süreci içerisine girdiğimiz bu dönemde; üretimimizi bu albümden sonra biraz daha bu tarafa doğru kaydıracağız. Gruptaki herkesin müzikal potansiyelini ortaya koyabileceği, belli çerçeveler içerisine yerleştirilemeyen parçalar üretmek istiyoruz. *** NEŞET ERTAŞ BİR EFSANE  ► Albümün sürprizi Neşet Ertaş’ın “Neredesin Sen” yorumu oldu. Şarkı düzenlemesinde hassasiyetleriniz nelerdi? “Neredesin Sen” albümde en sevdiğimiz işlerden biri. Oldukça farklı bir yorum olduğunu düşünüyoruz bu haliyle. Armonik açıdan şarkıyı çok farklı bir yere taşıdık ama özünü hissini, o etnik perspektifini bozmamaya özen gösterdik. Bu yorum bizden 2014’lerde çıkmıştı fakat bir albüme koyup koymama konusunda hep tereddüdümüz vardı. Bu albüm çeşitlilik bakımdan çok uygun geldiği için şarkının yer alması gerektiğini düşündük. Neşet Ertaş bir efsane ve bu parçası en sevdiğimiz parçalarından biri. Başka evren...
Kar yağdı İstanbul’a. Her tarafı beyaza bürüyen bir kar. Kar ve yağmur, bende çocuksulaşmaya neden olur her zaman. Bu çocuksulaşmanın, yağan karın dünyaya ve mucizelerine inanmayı tazelemesiyle bir ilgisi vardır belki. Bu anlamı ben yüklüyorum elbette. Başkaları da yağan kara bakıp sokakta donarak ölme ihtimali olan evsizleri düşünerek acı çekiyor olabilir. Tabii, bu düşünceyi aklıma getirir getirmez ben de o çocuksulaşma hali içinde acı çekiyorum. Ama ne olursa olsun, yağan karı izlemeye devam edince, yeniden o ‘dünyaya inanma’ hali beliriyor içimde. Dünyaya inanmak ve inanmamak ile yazabilmek ve yazamamak arasında bir ilişki olmalı; daha doğrusu yaratabilmekle... Bir roman yazmanın, film çekmenin, resim ya da heykel yapmanın dünyaya inanmadan gerçekleşemeyeceğini düşünüyorum. Joseph Incardona’nın ‘220 Volt’ adlı romanındaki tıkanıklık yaşayan romancıyı anımsatıyor bana bu düşünceler. Yazacağı romana ait o cümlelerin başka bir evrenden geleceğine inanıyordu, yani anlamlı ve faydalı olan bir evrenden, çalışma ve sebatla elde ettiği yazarlığın o cümleyi o evrenden bulup çıkaracağına... Ama olmuyordu. Roman da zaten, yazma güçlüğü çeken yazarın bir köy evinde geçireceği zamana odaklanıyor. Dünyaya inanmadığımızda ya da dünyaya inancımız sarsıldığında bir boşluk duygusu içinde buluruz kendimizi, her şey anlamını yavaş yavaş yitirmeye başlar. Dünyaya inanmanın yaşanılan dünyayla ya da gündelik hayatla dünyayla bir ilgisi olmayabilir. Örneğin Thomas Bernhard’ın “Tamamen paramparça olmuş bir dünyayı” yazdığı yer, o paramparça olmuş dünya değil, başka bir evrenden bakarak yazmaktadır sanki. O başka evreni hayal edemediğimizde, hatta orada yaşayamadığımızda, içinde bulunduğumuz evreni anlamamız da güçleşir. Bauman’ın ‘Siyaset Arayışı’nda, özel ve kamusal alanlar arasındaki köprülerin atıldığını, insanların yalnızlaştırıldığını ve liberalizmin “Bu hayal edilebilecek en iyi dünya değil, ama tek gerçek dünya” tezine teslim olunduğuna dair sözleri, dünyaya inanmanın ancak aynı zamanda başka bir evrende yaşayabilmeyi öğrenmekle mümkün olacağını göstermiyor mu? O ‘başka evren’i bütün yazar ve sanatçıların, okurların, düşünürlerin buluştuğu, bir araya geldiği bir yer olarak hayal ediyorum. Jung’un uyardığı gibi, eğer kendimiz bir cevap bulamazsak dünyanın cevabına bağlı oluruz. Yani eğer o ‘başka evren’i bulamazsak, bize dayatılan ve sunulan bu evrene bağlı oluruz ve bu evrendeki dünya paramparça... Deleuze’ün şu sözleri aslında pek çok şeyi özetliyor: “Artık bu dünyaya inanmıyoruz. Başımıza gelen aşk ve ölüm gibi olaylara bile inanmıyoruz, sanki bizi sadece biraz ilgilendiriyorlar. Sinemayı yapan biz değiliz, bize kötü bir film gibi görünen dünyadır... Dünyaya olan inancımızı yenilemek. İşte moderni sinemanın gücü budur... Bu dünyaya inanmak için nedenlere ihtiyacımız var.” Deleuze’ün sinemaya yüklediği bu anlamı, hayatımızdaki her yaratıcı faaliyete yükleyebiliriz, hatta hayatın kendisine. Çünkü anlamlı hayat, her ânını yaratıcı bir biçimde yaşamaya çalıştığımız hayattır. Tiyatro, sinema ve seslendirme sanatçısı Bülent Yıldıran hayatını kaybetti
Tiyatro, sinema ve seslendirme sanatçısı Bülent Yıldıran, 64 yaşında hayatını kaybetti. Sanatçının hayatını kaybettiği haberini Oyuncular Sendikası sosyal medya hesaplarından yaptığı paylaşımla duyurdu: "Üyemiz Bülent Yıldıran hayatını kaybetti. Çok üzgünüz. Başta ailesi olmak üzere tüm sevenlerine sabır diliyoruz. Başımız sağolsun" BÜLENT YILDIRAN KİMDİR? Tiyatro, sinema ve dizi film oyuncusu Bülent Yıldıran 8 Temmuz 1957 tarihinde doğdu. Oyunculuğa Tiyatro Halkevleri’nde amatör olarak başladı. 1977 yılında ilk profesyonel deneyimini Öncü Sahne’de yaşadı. Daha sonra Ankara Halk Tiyatrosu, Sanat Evi, banka tiyatroları, Ali Hürol Tiyatrosu, Ankara Komedi Sahnesi, Kaktüs Kabare, Ankara Ekin Tiyatrosu gibi tiyatrolarda hem oyunculuk hem de rejisörlük yaptı. Tiyatro oyunculuğu yanı sıra birçok film ve dizide oynadı. TRT ve özel televizyonlarda birçok dizi, gençlik programları, çocuk programları ve müzik-eğlence programları yaptı. Ayrıca birçok karaktere ses verdi. Rol aldığı bazı tiyatro oyunları: ►Ödenmeyecek, Ödemiyoruz ! ►Azizname ►Yarasa ►Beş Para Etmez Varyete ►Tesadüfen Kadın ►Dar Ayakkabıyla Yaşamak ►Bir Valize Ne Sığar Ki? Rol aldığı film ve diziler: ►Rafadan Tayfa Dehliz Macerası (Sinema Filmi 2018) ►İki İyi Çocuk (Tahsin, Sinema Filmi 2018) ►Şeker Hoca (TV Filmi 2016) ►Öyle ya da Böyle (İhsan salihtaşova, Sinema Filmi 2015) ►Rafadan Tayfa (TV Dizisi 2015) ►Aşk Tesadüfleri Sever (Doktor, Sinema Filmi 2011) ►Behzat Ç. Bir Ankara Polisiyesi (TV Dizisi Emniyet Müdürü, 2010-2012) ►Komşu Köyün Delisi (TV Dizisi 2009) ►Ümit Milli (Reşat Bey, TV Dizisi 2006) ►Felek Ne Demek? (TV Dizisi 2006) ►Keloğlan Masalları (Seyfettin, TV Dizisi 2001) ►Ashab-ı Kehf (Ataullah Süleyman Seslendirmesi, TV Dizisi 1998) ►Bu Toprağın Sesi (Uyanık, Tv Programı 1991) ►Susam Sokağı (Açıkgöz, Tv Programı 1989) ►Alim Dayı (TV Dizisi 1991) ►Küçük Ağa (Seslendirme, TV Dizisi 1983) 10 Bin Adım için 10 milyon adım attılar
Türkiye’nin yeni nesil video içerik platformu GAİN’in ilk özgün dizisi ‘10 Bin Adım’, 10 dakikalık süresiyle türünün Türkiye’deki ilk örneklerinden biri olmasının yanısıra çekim esnasında atılan adımların bağışlanmasıyla da bir ilke imza attı. Yaklaşık 20 gün süren çekimler boyunca tüm ekibin attığı adımlar uygulamalar aracılığıyla tutuldu, 60 kişilik ekip ve oyuncuların attığı 10 milyonun üstündeki adım ise Help Steps uygulamasıyla ihtiyaç sahiplerine bağışlanarak, Türkiye Omurilik Felçlileri Derneği, Yeryüzü Derneği ve Türkiye Eğitim Gönüllüleri Vakfı için iyiliğe dönüştü. Medyatava'nın haberine göre; 10 Bin Adım’ın İstanbul’un farklı yürüyüş rotalarında gerçekleştirilen çekimleri boyunca oyuncular kişi başı 240.000’e yakın adım atarken, tüm prodüksiyon ekibinin ulaştığı adım sayısı ise toplamda 10.609.966 olarak açıklandı. 'Düşünce hızınızla yürüyüş hızınız birbiriyle eşleşirse harika sonuçlar veriyor' GAİN’in sevilen dizisi ’10 Bin Adım’ın hem hikayesini oluştururan hem de başrollerini üstlenen Engin Günaydın ve Devin Özgür Çınar, yürümenin kendi hayatları için ne anlama geldiğine dair samimi açıklamalarda da bulundu. Yürüyüşün sağlıklı bir yaşam kadar, düşünme ve üretim süreçlerine de büyük katkı sağladığını belirten Engin Günaydın, “Düşünce hızınızla yürüyüş hızınız birbiriyle eşleşirse harika sonuçlar veriyor. Yürümeyi iki açıdan seviyorum birincisi sağlık ikincisi düşünmek. Şu ana kadar yaptığım en önemli işlerimin fikir aşamalarını yürüyerek buldum.” sözleri ile yürümenin kendisi üzerindeki etkisini anlatırken; Devin Özgür Çınar ise “Yürüyüş insanın kendi zihninden çıkması için iyi bir alışkanlık. İnsanı sakinleştiriyor, dışarda akan bi dünya olduğunu hatırlatıyor, insanı hayata davet eden bir şey. Caddede ya da deniz kıyısında fark etmez illa iyi bir güzergah olması şart değil, bir şeylere bakıyorsun, fark ediyorsun, daha iyi düşünüyorsun, eve kesinlikle daha hayat dolu bir şekilde dönüyorsun.” Sözleriyle yürümenin hem kendisi için hem de aslında herkes için önemini vurguladı. Peaky Blinders, 6. sezonla birlikte ekranlara veda edecek
Sayısız güzellikleriyle belleklerimizde artık
Turgay Erdener - Orhan Veli Özbayrak 16 Ocak Cumartesi günü, Türkiye’nin müzik yaşamında derin izler bırakmış, sayısız kişiyi ve kuşağı farklı yönlerden ve birçok boyutta etkilemiş, Cumhuriyet’in kuruluşunun ardından yetişen bestecilerin üçüncü kuşağının son temsilcilerinden biri ve belki de en etkilisi olan, besteci, eğitimci, yazar ve düşünür Muammer Sun’u kaybettik.  Bir konuşmasındaki “Ben 1960’ta konservatuvarı bitirdim, 1961’de Türkiye’nin kültür, müzik ve tiyatro sorunları üzerine yazılar yazmaya başladım” cümlesi, onun kendi yaşam yolunu ve müziğe bakışını en yalın haliyle özetler niteliktedir. Bu da kendisini birçok meslektaşından ayıran, belki de hocası Adnan Saygun’dan miras aldığı, Cumhuriyet’in ve devrimlerinin ortaya koyduğu yeni bir yaşam ülküsü ve bu ülküyü besleyecek kültür ve sanatın yeşermesinin gerekliliği bilinci ve düşüncesiyle birçok farklı yönde kendisini ödevli saymasına yol açan ve onu farklı kılan bir tavır, davranış ve anlayıştı. BİR EYLEM ADAMIYDI  Muammer Sun, bir besteci olarak sadece müzik yazmakla, bir eğitimci olarak sadece ders vermekle, Türkiye’nin kültür ve sanat sorunları üzerine düşünceler oluşturan ve yazılar yazan bir düşünür ve yazar olarak düşüncelerini sadece yazıya aktarmakla hiçbir zaman yetinmemenin adıydı. Bu yetinmeyiş, toplumcu bir dünya görüşüyle, onu her zaman daha ilerisini ve bir sonraki adımını düşünmeye, tasarlamaya ve zamanın şartlarının elverdiği olanak ve ölçülerde tasarılarını gerçekleştirmeye itti; böylece onu tam anlamıyla bir eylem adamı kıldı. Muammer Sun’un geniş kitlelerce sevilmesinin altında yatan en büyük neden, şüphesiz üretkenliği, çok kimlikli oluşu, eylemciliği ve eylemlerini gerçekleştirebilmesine olanak sağlayan, kovuşturmalara uğramasına rağmen asla ödün vermediği kararlılığı ve kendisini doğru bildiği yoldan ayırmayan direnci ve savaşımcılığıydı.  Besteci olarak Muammer Sun, geniş bir yelpazede, birbirinden farklı türlerde ve uzunluklarda çok sayıda yapıt bestelemekle yetinmedi; aynı zamanda eğitim müziği alanındaki boşluğu görerek sayısız çocuk şarkısı ve marş besteledi, düzenlemeler yaptı. Bir besteci olarak salt beste değildi derdi; kendisine ait olan “Bu ülkede her besteci kendinin müzikbilimcisi olmak zorundadır” sözünden hareketle müzikbilime önem verdi, bu alanda çalışmalar yaptı. Bu ilgi ve önemsemenin bir sonucu olarak benimsediği Kemal İlerici’nin Türk Müziği Armoni Sistemi, onun müziğinde en yetkin ve içten bir deyiş aracına dönüştü; bu sistem adeta onunla özdeşleşti. Onun bu sistemi benimseyişi öğrencileri üzerinde de önemli etkiler yarattı.  Eğitimci olarak Muammer Sun, farklı dönemlerde farklı kurumlarda aldığı görev ve yetiştirdiği yüzlerce öğrenciyle yetinmedi; müzik eğitimi alanında ders kitapları, metotlar yazdı, TRT’de programlar yaptı. “Herkes şarkı söylemeli, herkes beste yapmalı” ilkesiyle birçok kişiyi müzik eğitimine ve besteciliğe yönlendirdi. Tam bu noktada değinilmesi gerekli bir ayrıntı, Ankara Devlet Konservatuvarı’na atanmasının ardından yürüttüğü bölüm başkanlığı sırasında, Kompozisyon Bölümü Çiçek Açıyor başlığıyla, kompozisyon bölümü öğrencilerinin yapıtlarının seslendirildiği ve daha sonra her yıl yinelenip gelenek haline gelecek olan konserleri başlatmasıydı. Bu konserlere, adlarına davetiyeler hazırlatarak okul müdüründen temizlik görevlisine kadar herkesi davet etmesi, ayrıca bu konserler yoluyla öğrencileri, daha eğitim yaşamlarının başlangıcında yapıtlarının seslendirilmesi yoluyla kendi mesleklerinde canlı ve elle tutulur bir biçimde isteklendirmesi birçok kişinin belleğinde tazeliğini koruyor olmalıdır. Bütün bunlar, bir eğitimci olarak Muammer Sun’un, Türkiye’deki müzik eğitim kurumlarında okuyan bütün öğrencilerin hayatlarına bir şekilde dokunmuş olmasını sağlamıştır.  ‘BEN DEĞİL BİZ’ DERDİ  Düşünür ve yazar olarak Muammer Sun, Türkiye’nin müzik eğitimi ve kültür-sanat politikaları üzerine dergilerde yazılar yazmak, bildiriler sunmak, raporlar hazırlamakla yetinmedi. Ülkemizde koroların kurulmasına, çeşitli yarışmalar düzenlenip yapıtlar ısmarlanmasına, her zaman “Ben değil, biz” ilkesiyle, herkesin meslek hak ve amaçlarını ortak bir paydada ayrım yapmaksızın gözetecek bir meslek birliği olan Besteciler-Orkestra Şefleri ve Müzikologlar Birliği Derneği’nin (BESOM) kurulmasına öncülük etti. Aynı şekilde ülkemizin müzik alanındaki yayıncılık sorununa bir yanıt aramak umuduyla Sun Yayınevi’ni kurdu. Emekliliğinde bile ülkenin kültür ve müzik sorunlarına karşı duyarlığını hiç eksiltmeden sürdürdü; inanmadığı TÜSAK yasa tasarısına karşı takındığı tutumun unutulması olası mı? Bütün bunlar, toplumcu bir düşünür ve yazar olarak Muammer Sun’un, toplumun farklı kesimleriyle her zaman canlı tuttuğu ilişkiler ve dostluklar kurabilmesini sağlamış, yakın tarihin önemli siyasal, sosyal ve kültürel olay ve etkinliklerinin içinde yer alması sonucunu beraberinde getirmiştir.  Bütün bunların toplamı olarak Muammer Sun Hoca’mız, çevresindeki insanların yaşamlarına dokundu ve hepimizin üzerinde derin izler bıraktı. Bu dokunuş ve izler, belki de en çok insani özellikleriyle belirginleşti, daha başka bir anlam kazandı. Onun, düşüncelerini açıkladığı zamanki içtenliği, dürüstlüğü ve açık sözlülüğü üzerine hemfikir olmayan var mıdır? Yaşamla ve insanla olan ilişkisinde, tek gerçeği yaşama ve insana sevgide bulmuş değerli hocamızı, her zaman sevgi ve özlemle anacak, anısını yaşatacağız. Miss Highsmith 100 yaşında
Polisiyeye tepeden bakanların bile iyi edebiyatçı saydığı Patricia Highsmith bundan tam 100 yıl önce bugün Fort Worth, Texas’ta doğdu. Genç meslektaşına “endişenin şairi” diyen yaşça büyüğü emsalsiz yazar Graham Greene gibi onun da birçok romanı beyazperdeye uyarlandı. Hatta ikisinin de beyazperde ile yakınlıkları ilk romanlarıyla başladı. Ancak, Patricia Highsmith burada bir adım ileri gitti. Çünkü onun ilk romanı “Strangers on a Train”in (Trendeki Yabancı) uyarlamasına talip olan kişi, Sir Alfred Hitchcock’tı. Dahası, senaryosunda Raymond Chandler’ın de imzası vardı. Evet, bugün Amerikalı roman ve kısa hikâye yazarı Mary Patricia Plangman (sonradan üvey babasının soyadını alacaktı) doğalı yüz yıl oldu. Sağlam bir gerilimi kusursuz bir kurguyla birleştirirken, insanı beklenmedik anda zaafları ve hatalarıyla da yüz yüze getiren Highsmith, 1950’de yayımlanan ilk kitabından itibaren hep film yapımcılarının ilgisini çekti. 2021 yılında da bu ilginin azalmadığını görüyoruz. Highsmith’in sinemaya daha önce de uyarlanan romanı “Deep Water” (Derin Sular) bu yıl yeniden hayal perdesine yansıyor. On dokuz yıl sonra sinemaya dönen Adrian Lyne’in (Fatal Attraction/Öldüren Cazibe) yönettiği filmde sevgisiz bir evlilikleri olduğunu gizlemeye çalışan karı-kocayı Ben Affleck ile “Knives Out/Bıçaklar Çekildi”nin masum hemşiresi Ana de Armas oynuyor. Bakalım Lyne mutsuz çifti İsabelle Huppert ile Jean-Louis Trintignant’ın oynadığı 1981 yapımı Michel Deville filmi ile aşık atabilecek mi? Arada neler geldi geçti peki? Öncelikle Tom Ripley elbette. 1955 tarihli “The Talented Mr Ripley/Yetenekli By Ripley” ile başlayan uyarlamalardan beş kitap da nasibini aldı. Özellikle Anthony Minghella’nın 1999’da yönettiği ve Matt Damon, Gwyneth Paltrow, Jude Law, Philip Seymour Hoffman ve Cate Blanchett gibi oyunculardan oluşan bir kadroya sahip olan uyarlaması hatırlardadır. Yaşı tutanlar ise, Fransa yapımı daha eski bir uyarlamayı unutamaz. René Clément’ın sadece hikâyesi ve oyunculukları değil, görüntüleri de nefis olan filmi “Plein Soleil”, bütün Ripley uyarlamaları içinde apayrı bir yere sahiptir. Bu nefis görüntülere filmin renkli gözlü üç kahramanı da dahil. Clément bizi o zamanlar Alain Delon, Maurice Ronet ve Marie Laforêt yakın çekimleriyle sersemletmişti. Bu ürkütücü Fransız şıklığının yanı sıra Wim Wenders, Liliana Cavani gibi seçkin Avrupalı yönetmenler de yazarı kendi üsluplarıyla aktardılar. Hollywood, Hitchcock’ın filminden sonra Highsmith’e pek ilgi göstermese de, Avrupalı sinemacıların yazara duydukları ilgi Ripley’le sınırlı kalmadı. Ki, bazen o Ripley’de Patricia Highsmith’in ta kendisinin yankılandığı iddia edilmiştir. Yazarın ruhunu yakalamaya çalışan biyografilerinin adlarında “Yetenekli Miss Highsmith”, “Güzel Gölge” gibi tanımlara da rastlanır. Richard Bradford ise kitabı “Devils, Lusts and Strange Desires: The Life of Patricia Highsmith”le bir başka Highsmith biyografisi kotarmış. Şeytanlar, şehvet ve tuhaf arzuları ne kadar yakalayabilmiş bilemeyiz ama, Highsmith romanlarının aslında ömür boyu süren bir otobiyografi olduğunu söylüyor. “Ripley gibi cani ruhlu bir psikopat değildi ama kendi kişiliğiyle biçimlenen biriydi.” Sinemacıların Highsmith gerilimlerine ilgisi sayesinde, bu biyografilerin bolca görseli de oldu. Ripley maceraları dışındaki Avrupa filmleri arasında Claude Chabrol’un 1987 tarihli “Le cri du hibou”su (Baykuşun Çığlığı) ile Hans W. Geissendörfer’in yönettiği ve yazarın kendisinin de onayladığı söylenen 1978 yapımı “Die gläserne Zelle”yi (Cam Hücre) unutmayalım. “Carol”un ise kendine özgü bir yeri var. Joan Schenkar’ın 2009 tarihli kitabı “The Secret Life and Serious Art of Patricia Highsmith” (Patricia Highsmith’in Gizli Hayatı ve Ciddi Sanatı) pek cazip bir “diyagram”la değindiği “The Price of Salt / Tuzun Bedeli”, 1952’de bu adla ve Claire Morgan nam-ı müstearıyla çıkmıştı. Todd Haynes’in yönettiği filmdeki aşk hikâyesinin kadın kahramanlarını ise Cate Blanchett ile Rooney Mara oynadı ki, kült bir film desek yalan olmaz. SİYAD seçkisi: 2020'de vizyona giren en iyi 20 yabancı film
Sinema Yazarları Derneği (SİYAD), 2020’de vizyona giren en iyi 20 yabancı filmi seçti. SİYAD üyelerinin oylarıyla belirlenen "2020’nin En İyi Yabancı Filmleri" listesinin ilk sırasında Václav Marhoul imzalı "Boyalı Kuş" (The Painted Bird) yer aldı. Film, Jerzy Kosinski’nin yayımlandığı dönemde tartışma yaratan romanından uyarlandı. Listede ayrıca "Les Misérables", "Honeyland", "About Endlessness" gibi filmler yer aldı. Oylama sonucunda en yüksek oyu toplayan "Boyalı Kuş"un ithalatçısına ödülü mart ayında düzenlenecek 53. SİYAD Ödül Töreni’nde verilecek. SİYAD üyelerinin oylaması sonucu ilk 20 sırada yer alan filmler şöyle: Boyalı Kuş (The Painted Bird) Sefiller (Les Misérables) Bal Ülkesi (Honeyland) Sonsuzluk Üzerine (About Endlessness) Bacurau Burası Cennet Olmalı (This Must Be Heaven) Subay ve Casus (J’accuse) Annelerimiz (Nuestras Madres) Tavşan Jojo (Jojo Rabbit) Bedenimi Kaybettim (J’ai perdu mon corps) Karanlık Sular (Dar Waters) Elveda (The Farewell) Küçük Kadınlar (Little Women) Bıçaklar Çekildi (Knives Out) Kelly Çetesi’nin Gerçek Hikayesi (True History of the Kelly Gang) Yabancı (Exil) Barbarları Beklerken (Waiting for the Barbarians) The Gentlemen Yeni Baştan (La Belle Époque) Görünmez Adam (The Invisible Man) Filmloverss’tan 10 kısa film önerisi
Oyuncular belirsizlik buhranında kayboldu
Işıl ÇALIŞKAN isilcaliskan@birgun.net Tiyatrolar salgında en çok zarar gören sektörlerin başında geliyor. Kültür ve Turizm Bakanlığı, geçtiğimiz günlerde “Dijital Tiyatro” ve “Tiyatrolarımız DT Sahnelerinde” projeleri kapsamında 451 özel tiyatroya destek sağlayacağını açıkladı. Ancak bir tiyatroya bağlı olmadan serbest çalışan oyuncular için yine herhangi bir açıklama yapılmadı. 10 aydır hiçbir destekten faydalanamayan oyuncular sürecin belirsizliği içinde ümitsizliğin pençesindeler. Bakanlığın desteğini yeterli bulmadığını belirten Oyuncular Sendikası Genel Sekreteri Sercan Gidişoğlu, “Verilen desteği sahnelerin giderine ve oradaki çalışanlara böldüğünüz zaman tabii ki yeterli olmuyor. Kültür Bakanlığı’nın açıkladığı rakam, kültür bütçesi için çok düşük. Kültüre daha büyük pay ayrılmalı” dedi. DESTEK SAYIŞTAY’DAN GEÇEMİYOR  Sigortasız olarak serbest çalışan oyuncular için Kültür Bakanlığı’na ve diğer devlet kurumlarına dilekçeler ve randevularla talepte bulunduklarını söyleyen Gidişoğlu şunları kaydetti: “Birçok Avrupa ülkesinde olduğu gibi bireysel sanatçılara aylık insani gelir desteği sağlanmalı. Biz bir yıla varan süreç boyunca bunu başaramadık.”  Gidişoğlu sözlerini şöyle sürdürdü: “Kanun bireylere destek sağlanmasına izin vermiyor. Ama serbest meslek makbuzu kesiyor, birçok sanatçı ve bu devlete ağır vergiler ödüyor. İşsizlik fonuna destek yapmadığımız için bize destek verilemezmiş! Sayıştay Kültür Bakanlığı’na izin veremiyor.  BÜTÜNSEL POLİTİKA ŞART  Sercan Gidişoğlu, Kültür Bakanlığı’nın bundan sonraki süreçte sigortalılık meselesini yakından takip edeceklerini söylediğini ancak şu an oyun sahnelenmediği için sonucu göremediklerini ifade etti. Bu mevzuya iyimser bakamadığını aktaran Gidişoğlu, “Henüz maalesef zorunluluk haline getirdikleri bir kural yok. Tiyatroda oynayan bir oyuncu bir günde 3-4 farklı işi yapabiliyor. 9.00-18.00 bir yerde çalışan insanlar değiliz biz. O yüzden burada çok daha bütünsel bir politikaya ihtiyaç var” dedi.  KAOSUN PENÇESİNDEYİZ  İsmini açıklamak istemeyen sigortasız bir oyuncu, yaşadıklarını “Birçok sanatçı gibi mecburen ben de ek işler yapmak zorunda kalıyordum. Bu işlerin çoğu da pandeminin ilk olarak vurduğu sektörlerin başında gelen hizmet sektörüydü; kafeler, barlar, restoranlar. Onların da kapanmasıyla daha da artan bir ekonomik kaosla karşılaştık” diye anlatıyor. Oyuncu sözlerini şöyle sürdürüyor: “Bazılarımıza gelen bin liralık yardım ise devletin sorumluluğunu bir şekilde üstünden atışının en ucuz bedeli oldu. Kaldığım evde üstüme düşen kira bedeli bin 500 lira iken o bin liranın hesabını varsın yetkililer yapsın. Ama şu sıra ne yaşadığımız konusuna gelirsek; düzensiz beslenme, sürekli belirsizlik halinin tetiklediği buhran ve tabi kocaman bir gelecek kaygısı.”  Sigorta meselesinin çözülmesi için tiyatroların elinden geleni yapmaya hazır olduğunu fakat buna uygun bir işleyişin tiyatrolar için ekstra külfet getirmeden sağlanması gerektiğine vurgu yapıyor oyuncu. Sanatın bir ihtiyaç olarak algılanıp algılanmaması ideolojik bir tutum olduğuna vurgu yaparak, sözlerini şöyle sonlandırıyor: “Verildiği söylenen yardımlara baktığımızda bile hem miktarı bakımından hem de dağıtımdaki kayırmacı ya da özensiz ehemlerle bizde özel tiyatronun, dolayısıyla biz sanatçıların devlet nezdinde ne ifade ettiği-etmediği daha açık hale gelmekte.”  GENÇ OYUNCULARA ACİL ÇÖZÜM  İsmini açıklamak istemeyen bir diğer sigortasız oyuncu ise tiyatroların kapanması ile geleceğe daha umutsuz baktığını ifade ediyor. Bunun kaynağının ise ekonomik sorunların yanı sıra manevi haz ve isteği barındırdığı için bu mesleği icra edememenin duygusal çöküşü de beraberinde getirdiğini anlatıyor. Bugüne dek seyirci karşısına çok fazla çıkamamış genç kuşak oyuncular olarak hem kendilerini gösterme fırsatlarını belirsiz süreyle kaybettiklerini hem de işsizliğin ve geleceksizliğin manevi yükünün altına girdiklerini söylüyor.  Oyuncu, çözüm önerisi olarak ise şunları sunuyor: “Parası olan sanatı yapar’ anlayışından kurtulmak ve kamu kaynaklarından sanatı ve sanatçıyı desteklemek. Daha düşük bütçeli özel tiyatroları ekonomik rekabet ortamı içerisine atmadan geliştirmek. Genç oyuncuları tamamen ayrı olarak tiyatro yapmaya ekonomik imkânlarla birlikte teşvik etmek ve emeklerini kamu kaynaklarıyla güvence altına almak.” Çizgilerle süper ‘başgan’lıklar
1950’lerde ABD’de Yurttaş Hakları Hareketi (Civil Rights Movement) hızla güçlenirken, bazı eyaletlerdeki okullara ilginç bir Superman posteri asılıyordu. Etrafında farklı ırklardan gençler bulunan Superman şöyle diyordu: “Ve unutmayın çocuklar, okulunuz -tıpkı ülkemiz gibi- pek çok farklı ırktan, dinden ve milliyetten oluşuyor. Eğer birilerinin bir okul arkadaşınıza ya da herhangi birine din, ırk ya da milliyetinden dolayı bir şeyler söylediğini duyarsanız hiç beklemeyin, onlara bunun Amerikan karşıtı bir konuşma olduğunu söyleyin.” Böyle bir afiş için Superman çok iyi bir seçim tabii; 1929 Ekonomik Buhranı’nın en müthiş kültürel ürünü olan bu kahraman, henüz bir bebekken yaşama koşullarının ortadan kalktığı bir gezegenden buraya göç etmek zorunda kalmış. Şimdi Asyalı bir çocuğun yanağını okşarken etrafını saran gençleri ırksal-ulusal önyargılardan uzak durmaya çağırıyor. Lakin Amerikan demokrasi kültürü tuhaf çalkantılarıyla ünlüdür. Bu afişin okullara asıldığı günlerde Senatör McCarthy’nin başında olduğu Amerika’ya Karşı Faaliyetleri Araştırma Komitesi meşhur ‘komünist cadı avı’nı sürdürüyor, ülke Başkan Kennedy ve Martin Luther King’in öldürüleceği karanlık günlere doğru ilerliyordu. Bu bol kutuplu demokrasinin azizliklerinden biri de, Superman’in aynı yıllarda yayımlanmış ilginç bir macerasında ortaya çıkıyor. Söz konusu macera, Henry Meecher adlı bir Kızılderilinin -kibar ifadesiyle ‘Amerikan yerlisinin’!- Metropolis kentinde sahiplik iddia etmesiyle başlıyor. Tarihsel bilgilere göre Metropolis 1640’ta kıtaya gelen beyazlar tarafından bir Kızılderili kabilesinden satın alınmıştır. Ama Meecher’ın elindeki bazı belgeler satışla ilgili tarihsel tutarsızlıkları gösterdiği için mahkeme Leecher lehine karar verir. Ardından Leecher gökdelenleri dolaşıp dudak uçuklatan toprak kiraları istemeye başlar.  Burada anlatılan toprak satışının gerçekten yaşandığını biliyoruz. 1626’da bugünkü New York’a çıkan Hollandalılar, Manhattan bölgesini Kızılderililerden satın almış. Fiyat konusunda iki söylenti öne çıkıyor; topraklar bir söylentiye göre 24 dolar, bir başka söylentiye göreyse 1000 (yazıyla bin) dolardan biraz az bir para karşılığında el değiştirmiş… Bunu gören Superman zamanda yolculuk yaparak 1640’a gider, bölgede yaşayan kızılderilileri toprağı satmak için ikna etmeye çalışır. Çizimlerdeki burun yapısının benzerliğine bakarak Meecher’ın atası olduğunu varsayabileceğimiz Gri Kurt adlı reis bu sırada ortalığı karıştırmaktadır. Bazı ufak çatışmalardan sonra gücünü herkese gösteren Superman ‘Uçan Kartal’ adıyla kabilenin reisi olur, toprakları beyazlara satar -kaç dolara sattığından söz edilmiyor- ve bunun geleneksel Kızılderili kayıt yöntemi olan bir ‘Wampum Kuşağı’yla (boncuk ve ilmiklerle örülen bir tür belge) tarihe geçmesini sağlar. Sonra tekrar günümüze -1950lere- döner, müzeden getirttiği Wampum Kuşağı’nı mahkemeye sunar. Otantik olduğu belirlenen kuşak sayesinde Meecher’ın topraklardaki hak iddiası hakim tarafından reddedilir, Metropolis Kızılderililerden ‘bir kez daha’ kurtarılır.  Kripton gezegeni kurnaz yurttaşlarıyla meşhur olmadığına göre, Superman’in burada yaptığı sahtekarlığı doğrudan ‘beyaz Amerikalı’ olmakla bağlantılandırabiliriz sanırım. ‘New York’un emlak kralı’ olarak tanınan Fred Trump’ın 1946’da doğan Donald adlı çocuğunun bu Superman macerasını okuduğunu düşünsenize, ne acayip bir tarihsel komedi olurdu; sosyal adalet savaşçısı Süperman’den emlak spekülatörü Trumpman’e uzanan bir tarih! Gökhan Özoğuz'dan Boğaziçi öğrencilerine destek
Sanatçı Gökhan Özoğuz, çevrimiçi müzik festivali Milyonfest Online'da, üniversite rektörlüğüne AKP'li Melih Bulu'nun atanmasını protesto eden Boğaziçi Üniversitesi öğrencilerine selam gönderdi. Özoğuz, Ruhi Su'nun 'Ellerinde Pankartlar' şarkısını söyleyerek ''Boğaziçili arkadaşlar sizi seviyoruz'' dedi. Boğaziçi Üniversitesi Dayanışma isimli sosyal medya hesabından paylaşılan videoda, "Gökhan Özoğuz, Milyonfest'in online festivalinde Boğaziçi öğrencilerinin direnişini selamlamış. Biz de kendisine en içten dayanışma duygularımızı iletiyoruz. Emeğimizle, kararlılığımızla, enstrümanlarımızla kazanacağız" denildi. ELLERİNDE PANKARTLAR: KANLI PAZAR'IN ŞARKISI Ruhi Su'nun gençlik mücadelesi ile özdeşleşen "Ellerinde Pankartlar" şarkısı 16 Şubat 1969’da gerçekleşen ve tarihe "Kanlı Pazar" olarak geçen faşist saldırıyı anlatır. ABD'nin 6. Filo'sunu protesto etmek için 76 gençlik örgütü ve işçi örgütleri İstanbul'da, Taksim Meydanı'nda 16 Şubat 1969’da miting kararı alır. Ancak bu mitinge saldırı için çoktan düğmeye basılmıştır 14 Şubat'ta cuma namazının ardından Komünizmle Mücadele Derneği ve Milli Türk Talebe Birliği'nin önayak olduğu Bayrağa Saygı Mitingi yapılır ve kitle pazar günü yapılacak bu antiemperyalist mitinge saldırıya çağrılır. 16 Şubat'ta Beyazıt Meydanı'nda toplananlar, ellerinde antiemperyalist sloganların yer aldığı pankartlarla Taksim'e yürür. Saldırgan grup ellerinde taş ve sopalarla konumlanmıştır. Polisin gençleri Taksim'e dar bir koridorla alması ve saldırganlara göz yumması ile çok sayıda kişinin yaralandığı, iki gencin bıçaklanarak öldürüldüğü saldırı tarihe "Kanlı Pazar" olarak geçer. ANKA-Evrensel Netflix'te her hafta yeni bir film gösterime girecek
Akdağ’ın Bevengiya Astaru albümü raflarda
KÜLTÜR SANAT SERVİSİ Yirmi yıllık müzik hayatını geride bırakan, kendisine özgün yorumuyla dikkatleri çeken Şenol Akdağ, “Bévengiya Astaru /Yıldızların Sesizliği” adıyla ikinci çalışmasını Kalan Müzik etiketiyle çıkardı. Sekiz eserden oluşan albümde Türkçe-Zazaca birbirinden güzel çalışmalar yer alıyor. 1996 - 2005 yılları arasında Grup Munzur bünyesinde sanatsal çalışmalarda bulunan Şenol Akdağ, daha sonra bireysel olarak devam eden çalışmalarının sonucu ilk albümünü çıkardı. Özgün ve etnik Kırmançki müziğin sevilen ismi Akdağ albümün öyküsünü şöyle anlatıyor; “Sonbahar yağmurlarıyla birlikte kokusuna hasret kaldığım, kekik kokulu memleketimin Kırmanciki dilindeki söylenişidir. Albüm 8 eserden oluşuyor; Merge, Yâre, Nazlı gülüm, Bêvengiya astaru, Yokluk beni mecbur etti, Dirbetino, Sevdacan, Naz mekere. İçerisinde söz müziği kendine ait olan Bévengiya Astaru derlemiş olduğum Merge bestesi Pirlerimin köyü Merge’de geçen bir olayı anlatıyor. Parçaların 3 tanesi türkçe olarak yer alıyor. İçeriğinde sanatçı - müzisyen ve Ozan dostlarıma ait eserler de yer almakta.” Albümün aranjmanlarına Ramazan Şirin’le birlikte imza atan Akdağ, albüm çalışmasını yaparken bir gizli tanığın ihbarı üzerine üç aylık bir tutsaklık süreci de yaşadı. Unutmamak için
“Şimdi sessiz duruyoruz / Kıyısında bir düşüncenin, / Unutmamak için. / Çünkü unutuşun kolay ülkesindeyiz” Sevgili Onat Kutlar’ı, 11 Ocak’ta, onu yitirişimizin 22. yıldönümünde andık. Aşiyan’a gidemesek de sanal ortamda buluştuk Onat dostları ile. Ölüm yıldönümlerini, unutuşa karşı etkili bir aşı olarak değerlendirebiliriz; her yıl tekrarlanması gereken bir aşı. Keşke, yerel yönetimlerimiz onların anısını yaşatacak anıtlar, heykeller, parklarla donatsalar kentlerimizi. Üç büyük kentimizin başkanları bu konuda iyi örnek oluşturuyor. Diğer kentlerimizi yönetenlerin de hemşerilerine sahip çıkmaları dileğimizi bir kez daha yineleyelim burada.  Ne çok can, ne çok sanatçı yitirmişiz ocak ayında… Eflatun Cem Güney’den Oktay Arayıcı’ya, Cemal Süreya’dan Enver Ercan’a, Halide Edip Adıvar’dan Ahmed Hamdi Tanpınar’a, Neyzen Tevfik’den Özdemr Asaf’a pek çok yazar; Münir Özkul’dan Lale Oraloğlu’na, Bedia Muvahhit’ten Ayşen Gruda’ya, Engin Cezzar’dan Yılmaz Onay’a pek çok tiyatrocu; çağdaş dansımızın öncü koreografı Duygu Aykal; Ahmed Adnan Saygun’dan Yesari Asım Ersoy’a, Erol Pekcan’dan Onno Tunç’a, Safiye Ayla’dan Kazancı Bedih’e sayısız müzik insanı; görsel sanatlardan Nurullah Berk, Ömer Uluç, Özer Kabaş, Burhan Doğançay, Saim Bugay; karikatür sanatımızın unutulmaz isimleri Ramiz Gökçe, Şadi Dinççağ, Ali Ulvi Ersoy… Ve, tıpkı Onat gibi tek bir alana sığdırılamayacak ustalar: Sabahattin Eyüboğlu, Şakir Eczacıbaşı, Baha Gelenbevi, Aydın Boysan, Rahşan Ecevit, İsmail Cem, Uğur Mumcu, Hrant Dink… Hepsini, saygıyla selamlıyorum… (Tarihleri anımsamak için, Nâzım Hikmet Kültür ve Sanat Vakfı’nın Kültür Ajandası’na başvurmanızı öneririm).  Doğum günleri de, sanatçılarımızı anmak için bir başka neden… Bu hafta içinde, üç usta sanatçımızı doğum günlerinde andık. (90. yıldönümünde) yazar Leyla Erbil’i, (100. yıldönümünde) Necati Cumalı’yı ve (119. yıldönümünde) Nâzım Hikmet’i…  İyi ki yazdın Emin Karaca  2022 yılı Kültür Ajandasında, yukarıda saydığım ölüm yıldönümlerine yenileri eklenecek ne yazık ki… Evet, her yıl yeni isimlerin eklenmesi doğanın kanunu, ama Koronavirüs illetinin kayıpları normalin üstünde sayılara ulaştıracağı anlaşılıyor. Dün, değerli besteci ve eğitimci Muammer Sun’u yitirdik. 12 Ocak’ta da, bir başka dostumu... Değerli gazeteci-yazar Emin Karaca’yı… Araştırmacı yazar kimliğinin ürünü olan otuzu aşkın kitabı var Karaca’nın. Hepsini sıralamayacağım, sevgili Nâzım Alpman çoğundan söz etti, o güzel, duygusal yazısında. Ben, Nâzım Hikmet’i konu alan kitaplarına değinmekle yetineceğim.  Ustasına duyduğu sevgiyi kitaplara sığdıramayan Karaca, “Nâzım Hikmet Şiirinde Gizli Tarih” kitabında, araştırmacı titizliği ile onun şiirlerinde anlattığı kişileri deşifre etmeyi başardı. “Memleketimden İnsan Manzaraları”ndaki mahkûmlardan ‘kelepçeli Halil’in Nâzım Hikmet’in hem kendisi, hem de Hikmet Kıvılcımlı, ‘kelepçeli Süleyman’ın Kemal Tahir; “Yaşamak Güzel Şey Be Kardeşim”de (Sovyetler Birliği’nde “Romantika” adıyla yayınlandı), Ahmet ve İsmail kişiliklerinin Nâzım’ın kendisi, Hasan’ın TKP merkez komite üyelerinden Sarı Mustafa (Börklüce) olduğunu yazdı.  “Benerci Kendini Niçin Öldürdü?”de, Benerci’nin Nâzım’ın kendisi, Somadeva’nın Hasan Ali Ediz, Roy Dranat’ın Şevket Süreyya Aydemir; Nâzım’ın beş bölümünü yazıp, bitiremediği ve ‘Donanma Davası’nda birlikte yargılandığı dostlarını anlattığı “Orası” adlı romanındaki ressam Halim’in Nâzım Hikmet, saatçi çırağı Kerim’in (Laz İsmail değil) Kerim Korcan, ‘Mehmet oğlu Mehmet’in Bastoncu Fevzi (Güçiz), mimar Ali’nin Dr. Hikmet Kıvılcımlı, Cemal Mahir’in ise Kemal Tahir olduğunu saptadı. Bu savlarının aksi iddia edilmedi, bugüne dek… Emin Karaca, Nâzım’ın siyasal serüveni ile şiirinin bütünselliğini “Sevdalınız Komünisttir”de, sevdalandığı kadınlarla ilişkisini “Nâzım Hikmet’in Aşkları”nda anlattı.  İki dürüst adam Ankara Kara Harp Okulu davasından 15 yıla, arkasından Donanma Davası’ndan 20 yıla mahkûm edilip, toplam 28 yıl 4 ay hapis yatacak olan Nâzım Hikmet, 1939 yılının Şubat’ında Sultanahmet Cezaevi’nde şu satırları yazmıştı:  “İstanbul’da Tevkifhane avlusunda / güneşli bir kış günü, yağmurdan sonra, / bulutlar, kırmızı kiremitler, duvarlar ve benim yüzüm / yerde su birikintilerinde kımıldanırken, / ben, nefsimin ne kadar cesur, ne kadar zayıf, / ne kadar alçak, / ne kadar kuvvetli, ne kadar zayıf şeyi varsa/ hepsini taşıyarak: / dünyayı, memleketimi ve seni düşündüm…”  Emin Karaca, Nâzım’ın bu dürüstlüğüne hiç ihanet etmedi. Nâzım’ın ideolojisinden soyutlanarak salt bir şair olarak yüceltilmesine nasıl karşı çıktıysa, onun zaaflarını, zaman içindeki değişimlerini (bazılarının yaptığı gibi) örtmeye de çalışmadı; TKP’den atılışını, sonradan Parti tarafından kabullenilişini belgeleriyle, Nâzım’ın ruhunda yarattığı fırtınaları es geçmeden anlattı. Nâzım’ın dürüstlüğüne yakışan bir tavırla…  “Dünyayı telaşsız, rahat / seyredebiliyorum artık. / Artık şaşırtmıyor beni dostun kahpeliği / elimi sıkarken sapladığı bıçak” diyordu Nâzım; Prag’da 21 Temmuz 1957 tarihinde yazdığı “Son Otobüs” şiirinde, TKP yöneticisi İsmail Bilen’e tepkisini dile getirirken… Aynı yıl, “Ivan Ivanoviç Var mıydı, Yok muydu?” adlı oyununun, Moskova’daki ilk gösteriminden sonra gerekçe gösterilmeden kaldırıldığını biliyoruz.  Emin Karaca, “Mistik, romantik, ağır mahkûm ve göçmen şair Nâzım Hikmet” adlı kitabında, Nâzım’n hapishanede yetiştirdiği Kemal Tahir, Orhan Kemal, İbrahim Balaban gibi sanatçılarla dostluğunu, gençlik yıllarındaki edebi kavgalarını, “Putları Kırıyoruz” kampanyasında Abdülhak Hamid’i kıyasıya eleştirdiği için sonradan pişman olup, “O zaman sekterdik” dediğini yazar. Nâzım’ın Köstence limanında ve Moskova havaalanında övücü sözler söylediği Stalin için 1961 yılında yazdığı şiire de yer verir: “Taştan, tunçtan alçıdan ve kâattan çizmeleri dibindeydik / şehrin bütün meydanlarında / parklarda ağaçlarımızın üstündeydi taştan tunçtan alçıdan / ve kâattan gölgesi / taştan tunçtan alçıdan ve kâattan bıyıkları lokantalarda / içindeydi çorbamızın / odalarımızda taştan tunçtan alçıdan ve kâattan gözleri / önündeydik / yok oldu bir sabah / yok oldu çizmesi meydanlardan / gölgesi ağaçlarımızın üstünden / çorbamızdan bıyığı / odalarımızdan gözleri / ve kalktı göğsümüzden baskısı binlerce ton taşın / tuncun alçının ve kâadın.”  Nâzım, yaşamı boyunca Marksizm’e inandı; “Sevdalınız Komünisttir” diye seslendi ülkesindeki rejimle barışmasını isteyen dostlarına, ama reel sosyalizmi yaşadıkça, idealindeki komünizmden ne kadar farklı olduğunu gördü. Şiirlerinde kendine, yaşadıklarına ihanet etmedi. Aşklarında nasıl samimiyse, politik görüşlerini de aynı dürüstlükle paylaştı eserlerinde. Ne kendine ihanet etti, ne de başkalarına. Büyük bir ozan nasıl yaşarsa, öyle yaşadı. Devrimci duruşundan hiç taviz vermedi. Tıpkı, yoldaşı Emin Karaca gibi… Oyuncu Ekrem Gökkaya hayatını kaybetti
Yeşilçam'ın usta oyuncularından Ekrem Gökkaya (87) bugün tedavi gördüğü hastanede hayatını kaybetti. Bir süredir kanser ile mücadele eden oyuncu 4 gün önce Bartın Devlet Hastanesi’nde yoğun bakıma kaldırılmıştı. *** Ekrem Gökkaya kimdir? 1934 yılında Konya’da dünyaya gelen Ekrem Gökkaya, İstanbul Erkek Lisesi ve Güzel Sanatlar Akademisi Resim Bölümü’ne devam edip, altı yıl sürecek memuriyet hayatına başladı. Lise yıllarında birçok müsamerede sahne aldı. İlk kez 1959 yapımı “Ömrüm Böyle Geçti” isimli filmde Göksel Arsoy, Kenan Pars ve Öztürk Serengil’le birlikte kamera karşısına geçti. 1992 yılında Kemal Sunal ile oynadığı “Koltuk Belası” isimli filme kadar, 200 civarı sinema ve televizyon filminde oyuncu, prodüksiyon müdürü ve yapım yönetmeni olarak çalıştı. Cem Film ve Cumhur Film de yapım yönetmenliği yaptı. Kemal Sunal Arzu Film’den başka firmayla çalışmazken ona kontrat yapan ilk kişi Ekrem Gökkaya’dır. Alev Gökkaya ile evli olan Ekrem Gökkaya, mesleği bıraktıktan sonra ise eşinin memleketi Bartın‘a yerleşti.  Ekrem Gökkaya'nın En Bilinen Filmleri: Turist Ömer Arabistan'da (1969) Keloğlan'la Can Kız (1972) Şeytan (1974) Kılıç Aslan (1975) Avanak Apdi (1978) Korkusuz Korkak (1979) Gerzek Şaban (1980) Atla Gel Şaban (1984) Duayen müzik insanı ve düşünür Muammer Sun yaşamını yitirdi
Çağdaş Çoksesli Türk Müziği'nin gelişmesinde önemli katkılar sunan duayen besteci ve eğitimci Prof. Muammer Sun, 89 yaşında hayatını kaybetti. Türkiye'de çok sesli müziğin gelişmesinde önemli katkıları olan Muammer Sun, dün akşam kaldırıldığı Hacettepe Üniversitesi Tıp Fakültesi Hastanesinde çoklu organ yetmezliği nedeniyle bugün vefat etti. Besteciler, Orkestra Şefleri ve Müzikologlar Birliği Derneği (BESOM) Kurucusu ve Onursal Başkanı, Sun Yayınevi'nin kurucu ile yöneticisi de olan Muammer Sun, Türkiye Cumhuriyeti'nin kuruluşunu anlatan Cumhuriyet ve Kurtuluş film müziklerinin bestelerine imza atan isimdi. "'BEN' DEĞİL 'BİZ' VARDIR ŞARKILARIMDA" Muammer Sun, 23 Nisan’ın 100’üncü yılı için İstanbul Büyükşehir Belediyesi (İBB) Medya A.Ş. ve Median Müzik Edisyon işbirliğiyle yayımlanan ‘Nesilden Nesile Çocuk Şarkıları’ albümünü BirGün'e anlatmıştı. Sun, şunları ifade etmişti: >> 1932’de Ankara’da doğdum. 1946’da Askeri Mızıka Okulu’nda müzik eğitimime başladım. 1953’te Ankara Devlet Konservatuarı Kompozisyon Bölümü’ne girdim. Ahmed Adnan Saygun’un öğrencisi oldum. Mithat Fenmen ile piyano, Hasan Ferit Alnar ile koro ve orkestra şefliği; Muzaffer Sarısözen ile Türk Halk Müziği, Ruşen Ferit Kam ile Klasik Türk Musikisi; Kemal İlerici ile Türk Müziği makamlar sistemi ve armonisi çalıştım. 1960’ta, Ankara Devlet Konservatuarı Kompozisyon Bölümü İleri Yüksek Dönemi’nden Saygun’un öğrencisi olarak pekiyi dereceyle mezun oldum. Aynı yıl Ankara Devlet Konservatuarı’nda göreve başladım. 1975’te İzmir, 1980’de Mimar Sinan Üniversitesi, 1987’de Hacettepe Üniversitesi Devlet Konservatuarlarına atandım. 1988’de doçent, 1993’te profesör oldum. 1999’da Hacettepe Üniversitesi’nden emekli oldum. Konservatuarlarda görev yaptığım yaklaşık 40 yıl boyunca, koro, solfej, armoni, kontrpuan, füg, enstrümantasyon, orkestrasyon, modal müzik ve kompozisyon dersleri verdim. >> Eğitim boyutu bu. Besteciliğe gelirsek. Batı müziğinden, Türk müziğinin hem halk, hem de geleneksel kaynaklarından beslendim. Kemal İlerici’nin armoni sistemi ile, bale müzikleri, orkestra eserleri, oda müziği ve piyano parçaları, Elektra ve Sultan Gelin gibi sahne müzikleri, piyano ya da orkestra eşlikli şan parçaları, müzikli çocuk oyunları, koro ve soprano için Beş Parça gibi eserler besteledim. >> Müzik eğitimine, özellikle çocukların ve gençlerin eğitimine özel önem verdim; konu ile ilgili pek çok çalışma yaptım, kitaplar yazdım. Vokal müzikte de koro eserleriyle, çocuk ve gençliğe yönelik müziği tercih ettim. >> Çocuk şarkıları, benim bestecilik yaşamımda önemli bir yer tutuyor. 1965-68 arasında, TRT Ankara Radyosu, müzikli çocuk oyunları ısmarladı çeşitli bestecilere. Bu arada değerli Ferit Tüzün, Hikmet Şimşek, Cemal Reşit Rey, Metin Öğüt, Sarper Özhan, ben ve birçok arkadaş müzikli çocuk oyunları besteledik. Bunların metinlerini farklı kişiler yazdı, bestecilerden de bunların müziklendirilmesi istendi. Ara, başlangıç, bitiş müzikleri vardı. Ben çocuk şarkıları yazmaya bununla başlamadım. Bundan çok daha önce 55, 56, 57 yıllarında yaptım. Neden derseniz? Çocuğum olmuştu, ona hediye alacak param yoktu, şarkı bestelemiştim. Yeni yıl, yeni yaş şarkısı... Fakat ondan da önce Askeri Mızıka Okulu’nda iken çocuk şarkısı formunda tek sesli melodiler yazıyordum. Daha sonra çocuklar için birçok şarkı yazdım. >> Her şarkının bir hikâyesi vardı. Bütün sözleri sizin de belirttiğiniz gibi ben yazıyorum. Bir iki istisnası var, eşim Sinemus Sun’un yazdığı birkaç şarkı var. Ama genellikle ben yazıyorum ve hepsinin bir mesajı var. Çocuklara, büyüklere, insanlara iyi düşünceler aşılayan mesajlar var onların içerisinde. Çocuk şarkıları dışında da koro için, orkestra için, oda müziği toplulukları için pek çok eser besteledim. Ama bunların içerisinde çocuk şarkılarının yeri farklı. Çünkü ben çocukları seviyorum ve çocukların iyi bir dünyada yaşamalarını, daha iyi bir dünya yaratmalarını istiyorum. Bu yüzden değer verdiğim konularda çocuklarımıza ve gençlerimize yararlı olacak işler yapmak istiyorum. Çocuk şarkıları dışında gençlik şarkıları ve marşlarım da bu amaç içindir. Özellikle yurtseverlik ve cumhuriyet devrimleri ile ilgili pek çok marş ve şarkım da var. Bunların hepsinin yönlendirici düşüncesi çocuklarımızın, gençlerimizin, insanlarımızı diline güzel şarkılar armağan etmektir. Bu eğlence dünyasının, sanat dünyasının dışında çocukların, gençlerin dünyasına uygun, onlara iyi düşünceler aşılayacak müzikler yapmak istiyorum. >> En genel anlamda ‘İyilik’, ‘Sevgi’, ‘Kardeşlik’ konuları üzerinde ilerledim. “İyilik yap iyilik bul/ Kim kazanmış kötülükten” ‘Annemize Türkü’de anne sevgisi. ‘Ağaç Türküsü’nde ağaç, doğa sevgisi. Ülke sevgisi, emek bilinci. Son dizesi şöyledir: “Bu can, bu bilek, bu yürek bizim; Bu ülke bizim, bu emek bizim; Biz çalışır, biz yoktan yaparız.” ‘Bir Dünya Yaratalım’ da benzer bir şarkıdır: “Haydi gel seninle El ele verelim de Yemyeşil ve tertemiz bir kent kuralım” ‘Ben’ değil ‘Biz’ vardır şarkılarımda. Birlikteliğe, beraberliğe, kardeşliğe çağrı vardır: “Gel bize katıl bize, Hem oyuna hem söze Türkü söyleyip oy oy Oynayalım loy loy” İyi ki yaşadın, mavi gözlü dev
Kültür Sanat Servisi Türk edebiyatının usta şairi Nâzım Hikmet, 119’uncu doğum gününde şiir dinletileri ve çeşitli çevrimiçi etkinliklerle anıldı. 15 Ocak 1902’de Selanik’te dünyaya gelen Nâzım Hikmet Ran, şimdi 119 yaşında. Siyasi düşünceleri nedeniyle defalarca tutuklanan ve yaşamının büyük bölümünü hapiste ya da sürgünde geçiren usta, yazmaktan ve mücadelesinden bir an olsun vazgeçmedi. Şiirleri elliden fazla dile çevrildi ve eserleri birçok ödül aldı. Yasaklı olduğu yıllarda Orhan Selim, Ahmet Oğuz, Mümtaz Osman ve Ercüment Er adlarını da kullandı. Türkiye’de serbest nazımın ilk uygulayıcısı ve çağdaş Türk şiirinin en önemli isimlerinden biri. Uluslararası bir üne ulaşmıştır ve dünyada 20. yüzyılın en gözde şairleri arasında gösteriliyor. Şiirleri yasaklanan ve yaşamı boyunca yazdıkları yüzünden 11 ayrı davadan yargılanan Nâzım Hikmet, İstanbul, Ankara, Çankırı ve Bursa cezaevlerinde 12 yılı aşkın süre yattı. 1951 yılında vatandaşlıktan çıkarıldı; ölümünden 46 yıl sonra, Bakanlar Kurulu kararı ile bu işlem iptal edildi. Memleket hasreti ile Moskova’da yaşamını yitiren Ran, 3 Haziran 1963 yılında geçirdiği kalp krizi sonucu hayata gözlerini yumdu. Geriye ise eserlerini ve mücadelesini bıraktı. Kentin ritimleri
Kent; ritim üzerine ritim; ritimlerin iç içe geçtiği bir kakofoni. İçindeyken, çok da ayırdına varmadan ritimlerle oradan oraya sürüklenirdik. Sonra yeni bir ritim girdi hayatımıza, virüsün ritmi. Ve yeni ritme ayak uydurabilmek için evlere çekildik. Pencerelerimizin kadrajından seyrediyoruz kenti. Italo Calvino olsaydı, “Kent, hâlâ o kent; sizler ise bir hiçsiniz” derdi. Bizler olmasak da kent hâlâ bir ritimler denizi. Henri Lefebvre, kentin ritimlerini ayırt etmek için en uygun yerin balkon ya da pencere olduğunu söylüyor. Pandemi sürecinde zamanının çoğunu evde geçirenler şanslı; ritimleri çözümleyebilecek konumdasınız. Ne çok ritim kayboldu hayatımızdan, eksildik. Mekânlarda karşılaştığımız bedenlerle, nesnelerle birlikte salındığımız ritimler; her cisim bir ritimler yumağı. Kimi zaman sevinçle devindiğimiz, kimi zaman kederden kahrolduğumuz ritimlerin dışına çıktığımıza göre şimdi ritimleri analiz edebiliriz: “Tam olarak bir nesne olmayan bu uçup giden nesneyi (ritimleri) kavrayabilmek için, kendini aynı anda içeride ve dışarıda konumlandırmak gerekir... Balkon yoksa bir pencereyle idare edebilirsiniz” (Ritimanaliz, Sel). Mecburen, her ikisiyle de idare ediyoruz. Tek tek organların ritimlerinden oluşmuş bedenlerimizin içsel ritmini normalde fark etmeyiz bile. Ancak bir aksaklık, bir hastalık durumunda, ritimler değişince bedensel ritimlerin ayırdına varıyoruz. O yüzden Lefebvre analiz ile patoloji arasında bir yakınlık olduğunu söylüyor; her ikisi de dışsallık yaratarak analitik aklın işlemesini sağlıyor: “Ritimleri kavrayabilmek ve analiz etmek için ritimlerin dışına çıkmak gerekir ama tamamen değil; ya hastalık ya da bir teknik sayesinde dışarı çıkmak.” Bizleri toplumsal bedenin dışına çıkaran patolojik durumu bir analiz tekniğine çevirebilir ve kentin ritimlerini ayırt edebiliriz. Orhan Veli kenti gözleri kapalı dinlememizi öneriyordu. Görme duyusu o kadar baskın ki ritimleri işitmemizi engelleyebiliyor. Kapatalım o hâlde gözlerimizi. Stetoskopumuzu kentin sırtına dayayıp dinleyelim, bir hekim gibi. Gözlerinizi kapatmak yetmiyor, TV’yi de kapatmak gerek. İçerideki açık ekrandan gelen sesler, Yevgeni Zamyatin’in distopik romanı ‘Biz’i aratmıyor: “Müzik fabrikasının borazanları her zamanki gibi Tek Devlet Marşı’nı çalıyordu. Sayılar, göğüslerindeki altın rozetlerinde devlet numaralarını taşıyan gök mavisi üniformaları içinde yüzlerce, binlerce Sayı, dörtlü sıra düzeninde, marşa uygun adım yürüyordu” (Versus). Borazanlar, yaşamın ritimlerini bastırmak içindir. Kapatmak için, düğmelerine basmanız yeterli. Şimdi kentin ritimlerini dinleyebiliriz. Kanat çırpışları duyuyorum, çok yakınımda. Balkondaki saksıya yuva yapmış kumrular nöbet değiştiriyor olmalı. Bir haftadır erkek ve dişi, nöbetleşe kuluçkaya yatıyordu. Yaşamı savunmak ve çoğaltmak gerek, yumurtalara özen göstermek. Yumurtalar içlerinde, doğmakta olanın ritmini saklıyor. Uzaklardan Metalica’nın ‘Master of Puppets’ (Kuklaların Efendisi) parçası çalınıyor kulağıma: “İhtiras oyununun sonu, dağılıp gidiyor her şey yavaş yavaş”. Dağılıp gitmekte olanın ritmi ile gelmekte olanın ritmi, kanat sesleri birbirine karışıyor. Ve kanat seslerinin giderek trampet ritimlerine dönüştüğünü fark ediyorum. Karşı binalarda açık ekranlar çarpıyor gözüme; karşılarındaki Sayılar ne kanat ne de trampet seslerini işittiler; sadece borazanları. Gelmekte olan; sayıya, ölçüye sığmayan yaşamın ritmidir; Oskar’ların teneke trampetleri. Oskar, Günter Grass’ın 1959 tarihli romanı ‘Teneke Trampet’in kahramanı. Yetişkinlerin acınası dünyasına katılmak istemeyen, büyümeyi reddetmiş ve trampet çalmayı dehşetli seven bir çocuk; içimizdeki yaşam sevinci. Borazancı başının bir işaretiyle hep birlikte ötmeye başlayan borazanlarını ve çaldıkları marşla, ölüm sever Sayıların faşizme doğru uygun adım yürüyüşlerini ancak Oskar’ların doğaçlama ritimleri dağıtabilir. Volker Schlöndorff’un yönettiği Teneke Trampet (1979) filminin bir sahnesinde Oskar’ı, Nazilerin resmigeçitini darmadağın ederken görürsünüz; yaptığı tek şey, trampetini çalmak. Kentin arterlerine Sayıları yığmışlar; kentin kılcal damarlarına kulak kesilmeli. İçinizdeki teneke trampetin sesini işitiyor musunuz? Yaşamın ele geçmez, asi ritimlerini? Amerikan Rüyası’nın pastoral göçebeleri
Nomadland filmi için Amerikan bağımsız filmi diyorlar. Eskiden Fox Searchlight olarak bildiğimiz, Walt Disney tarafından satın alınıp Searchlight Pictures olarak hayatına devam eden şirketin yaptığı bir filme ne kadar bağımsız film diyebiliriz bilemiyorum. Amerikan Rüyası’nın yıkım emrini vererek başlayan ve seyircinin kalbinde yeşeren Amerikan Bağımsız Sineması’nı artık sadece bir tür olarak görmeliyiz. Filmi sevdim ama ‘olağanüstü’ gibi övgüleri abartılı buluyorum. Başrol oyuncusu Frances McDormand’a Oscar gelir gibi duruyor ama en iyi yönetmen ödülünü Chloé Zhao’ya verirlerse, bunu Akademi’nin artık rahatsızlık veren politik doğruculuk stratejisi olarak okurum. Şimdilik bu kategoride bana kalırsa Mank filmi ile David Fincher rakipsiz. KARAVANLA SÜREN YAŞAM Nomad göçebe demek. Göçebelik, sosyoloji, politika, antropoloji, arkeoloji, etnoarkeoloji, kültür ve felsefe ile yorumlanabilecek son derece disiplinler arası bir başlık ve avcılık-toplayıcılıktan yerleşik tarıma geçiş ile bir nebze olsun sonlanan, bugün ise yaşanan sert toplumsal dönüşümler ve ülkesel krizler ile bireyin toplum ile ilişkisini yeniden sorgulamaya iten bir durum olarak karşımıza çıkabilmekte. Amerika’da uzun yıllara yayılan ve çoğunlukla bireyin tercih ettiği bir yaşam tercihi olan göçebelik, ülkede yaşanan 2008 ekonomik krizinden sonra çoğu kişi için zorunlu bir yaşam biçimine dönüşmüş durumda. Filmde de gördüğümüz üzere bu yaşam biçimindeki insanlar Amazon gibi büyük şirketlerin iş alımlarını da ilgilendiren bir hal almış. Ana karakterimiz Fern (Frances McDormand) gibi pek çok kişi Amazon’da sezonluk çalışıp, karavanıyla nomad olarak yaşamını sürdürmekte. Bu oturmuş sistemin adı “CamperForce”. 2000’lerin ortasında Amazon şirketi Noel, Şükran Günü gibi ticaretin yoğun olduğu ama çalışanlarının izinli olduğu dönemlerde geçici işçi bulmakta zorlanınca personel bulma ekibi 2008’de yeni bir fikir bulmuş ve göçmen karavanlar ekibini Kansas'taki tesislerinde çalışmaya davet etmiş ve sistem genişleyerek sezonluk ama sürekli bir hal almış. HOLLYWOOD BAŞKA KILIKTA Harika bir sinematografı, etkileyici müzik kullanımı ve başarılı kurgusu ile filmi sevmemek mümkün değil. Ama benim bazı sıkıntılarım var filmle ilgili. Filmde göçebeliğin ve bu hayatı yaşayanların sebepleri farklılık gösteriyor. Örneğin ağırlıklı olarak gördüğümüz iki tür nomad var filmde. İşini kaybetmiş, ekonomik sıkıntılardan dolayı karavanlarda –mecburengöçebe yaşayanlar veya ana karakter Fren gibi bu hayatı daha içsel sebeplerle tercih edenler. Ve çok az gördüğümüz diğer üçüncü tür ise Into the Wild filminden hatırladığımız gerçek karakter Chris McCandless gibi genç reddedişçiler. Ana karakterimiz Fern’in aslında toplumsal geleneğe karşı çıktığını seziyoruz ve bu da bizi postmodern göçebelik okumasına yönlendiriveriyor. Peki, sizce içerisinde asilik barındıran bu duruş, Chloé Zhao’nun minimalist üslubuyla bağdaşıyor mu? Bana kalırsa sınırlardan, kurallardan, köklerden kopuşun hatta devlete, aileye ve tüm yerleşik kurumlara karşı gösterilen muazzam karşı direncin temsili bu hipnotik sakinlikte olmamalıydı. Tanımlanamaz hale gelen yaşadığımız zaman, muğlak gelecek, toplumbilimcilerin, filozofların topluma yol gösterememesi durumunda imdadımıza gene Hollywood yetişmiş gibi duruyor. Bu sefer başka bir kılıkta. Egemen ideolojiyi yayan Hollywood’un, Nomadland’ın seyirciye sunduğu gerçeklik ile seyirciyi etkilerken bir yandan da tepkilerini Fern ile pasifize ettiğini düşünüyorum.  BELGESELCİ GİBİ UZAK Yönetmenin 2017 yapımı The Rider filmini izleyenler şimdi diyeceğimi daha iyi anlayacaktır, o filmde yönetmen, oyunculuk deneyimi olmayan gerçek hayatta da kovboy olan Brady Jandreau isimli bir gençle çalışmıştı. Bu ana karakterin amatör oyuncu olması esrarengiz bir şekilde karakterine bir katman eklemiş ve yönetmene has yakın plan portre çekimlerinde karakterin psikolojisini daha da önemlisi düşüncelerini daha iyi anlayabilmiştik. Nomadland’de ise tereddütlerim var. Fren’in iç dünyası fazla yüzeysel kalmakla birlikte, düşüncelerini seyirciye geçirebilen sahnelerin az olması ile onun dünyaya bakış şeklini sadece tahmin edebiliyoruz. Bence bu yeterli değil. Ayrıca bu denli profesyonel bir oyuncunun, profesyonel olmayan gerçek nomadlar ile kurduğu iletişimi de yadırgadım. Onları dinlerken onlara ister istemez bir mesafe vardı arasında hatta bazen bir belgeselci gibi uzaktı. Bu dediklerim yönetmen tarafından tercih edilen bir dildiyse açıkçası o zaman bu da biraz fazla havada kalmıştı. Samimiyetine pek inanmadığım bir yönetmen olduğunu itiraf ederek şunu da söyleyeyim, bağımsız filmlerden sonra Chloé Zhao’nun çekeceği film ne biliyor musunuz? Dudaklarımda imalı bir tebessümle söyleyeyim, Marvel’in Eternals filmi. “Sanatın mitolojisi: Sanat ne anlatır?” raflarda
İsmail Gezgin’in “Sanatın mitolojisi: Sanat ne anlatır?” başlıklı kitabı, Redingot Kitap’tan yayımlandı. Okuru kimi zaman sanattan hareketle mitosa, kimi zaman ise mitostan hareketle sanata yolculuğa çıkaran kitap, bazen bir resme nasıl anlam yüklenebileceğini, bazen de bir anlamın nasıl resimlenebileceğini gösteriyor. “Sanatın mitolojisi: Sanat ne anlatır?” tüm kitabevlerinde ve Internet mağazalarında bulunabilecek. Kitabın tanıtım yazısında şu ifadeler yer alıyor: “Mitoslar, anlamsız, boş zamanlarda anlatılmak için uydurulmuş fantastik masallar değildir. Mitoslar, insanlığın bugüne gelişinin öyküsünü verebilecek kültürel zenginlikler içeren, hatta hayatımızı şekillendiren, sınırlamalar getiren, kültür dediğimiz şeyin DNA'sıdır. Her mitin bize sunduğu sözel bir resim söz konusudur; hatta belli süreçleri anlatmaları nedeniyle birçoğunun hareketli resimlerden oluşan sinema ürünleri oldukları bile düşünülebilir. Mitoslar antik çağların psikolojilerini yansıtır. Sanat da en azından başlangıçta, psikolojik bir ihtiyaçtan kaynaklanmıştır. Bu anlamda mitoslarla sanatın aynı kaynaktan çıktığını ileri sürebiliriz. Bir başka deyişle, yazılı kültür mitosları, yazı öncesi insanının mağaraların kuytu köşelerine veya taşlara yansıttığı mitolojik ifadelerinin devamı niteliğindedir. Sanatın Mitolojisi'nde, kimi zaman sanattan hareketle mitosa, kimi zaman ise mitostan hareketle sanata yolculuğa çıkacak, bazen bir resme nasıl anlam yüklenebileceğini, bazen de bir anlamın nasıl resimlenebileceğini göreceksiniz.” Doğu Demirkol'un yeni dizisi 'Doğu'dan ilk tanıtım filmi
İsmail’in ardından…
Bazen öyle bir yerden yakalar ki hayat kaçamazsın. Niye diye soramazsın. Bilimsel ve pozitif düşünceden taviz vermez ama yaşadıklarını kader diye adlandırmaktan da geri duramazsın. Öfkelenir, isyan eder ama bağıramazsın. Hayatın geri sarma düğmesi yok. İleri sarma düğmesi de. Anı yaşamak tek silahımız ölüme karşı. Anı yaşamak -belki de yakalamak demek daha doğru- öncelikle farkında olmaktan geçiyor. Ben daha küçücük bir çocukken sahneye ilk çıktığım an farklı bir yöne doğru gittiğimi hissetmiştim. Önceleri sadece şarkı söylüyordum. Yıllar sonra gitar çalıp şarkı yazmaya başladığım zaman aslında amacımın şarkı söylemekten ziyade kendimi anlatmak olduğunu fark ettim. Ama sadece yakın çevreme değil tüm dünyaya. Ben albümlerimiz çok satıp şarkılarımız çok dinlendiği zaman öncelikle bu açıdan çok mutlu hissederdim kendimi. Daha fazla kişiye ulaşabildiğim için. Seyirciyle ve dinleyiciyle iletişim kurmak kadar sahnede ya da albümlerde çaldığınız müzisyenler ile aynı frekansta olmak da çok önemlidir. Zira yaptığınız işin en önemli sırrı duygusu ve samimiyetidir. Bizler bu konuda her zaman çok şanslıydık. Mesleğe ilk başladığımız yıllarda da sonrasında da hep iyi müzisyen ve iyi insanlarla çalıştık. Genç arkadaşlara tavsiyem, eğer müzikal olarak gelişmek istiyorsanız hep kendinizden iyi müzisyenlerle çalışın. Egonuzun sizi yönetmesine izin vermeyin. Ben hep öyle yaptım. Yaşları kaç olursa olsun “usta”larla çalıştım. Bunlardan birisi de iki gün önce kaybettiğimiz İsmail Soyberk idi. Türkiye’ye bas gitarı tanıtan sevdiren birkaç kişiden biriydi İsmail. Çok yetenekli, müzikalitesi çok yüksek ve kendine özgü harika bir tonu olan çok değerli bir basçıydı. Özellikle 90’lar diye adlandırılan ve de çok sevilen şarkılarda onun hünerli parmakları -Erdem Sökmen ile birlikte- başrolü oynadı dersek yanlış söylemeyiz. Dünya’da olduğu gibi Türkiye’de de stüdyo müzisyenliği A sınıf müzisyenliği gerektirir. İsmail’in binlerce albümde akla gelen ilk isim olduğu düşünülürse nasıl biri olduğu ortaya çıkar. Yıl 1986’nın başlarıydı. Balet Plak ile ilk plağımızı yapacaktık. Prodüktörümüz de “5 Yıl Önce 10 Yıl Sonra”nın çok değerli üyesi ve aynı zamanda basçısı çok değerli büyüğümüz Mehmet Horoz idi. Albümde çalacak tüm enstrümanistleri aranjörümüz rahmetli Doruk Onatkut ile beraber seçmişlerdi. -Bu arada “Bir Yaz Daha Bitiyor” isimli ilk Gündoğarken albümünde yer alan ama şimdi aramızda olmayan Ertuğrul Çayıroğlu ve Cezmi Başeğmez’i de saygıyla anıyorum- İsmail ile de o sırada tanışmıştık. O kadar alçakgönüllü, pozitif, yardımsever ve güler yüzlüydü ki anlatamam. Zaten müzisyenliğini tarife gerek yok. Daha sonraları birçok kez beraber çalıştık ama hep stüdyo işlerinde. Uzun zamandır görüşememiştik bundan sonra da yaşadığımız güzel günleri hatırlamaktan başka yapacak bir şey yok. Birkaç ay önce Lokomotif grubunun basçısı Tansu Atak şimdi de İsmail Soyberk… Tüm genç müzisyenlere bas gitarı sevdiren iki değerli dost. İkinizin de yeni hayatında alkışı ve ışığı bol olsun… Ömürlük sevda Nâzım
IŞIL ÇALIŞKAN Ömrünü sanata adamış bir isim Genco Erkal. 61 yıl boyunca inandığı yoldan yürüyen usta tiyatrocu için öncelik hep seyircisi oldu. Birikimini sunarken ise toplumsal meselelere duyarlılık göstermekten şaşmadı hiç. Bugün 119’uncu yaşına giren usta şair Nâzım Hikmet’le de yolları hiç ayrılmadı. Kerem Gibi, Her Gün Yeni Baştan, Merhaba, İnsanlarım gibi oyunlarıyla Nâzım’ın hayatından kesitler sunan Erkal, en son Kuvâyi Milliye’nin görüntülü yorumuyla dinleyiciyle buluştu. Erkal duygularını, “Bu ilk göz ağrımı bugün DVD olarak kaydedebilmek, onu gelecek kuşaklar için de kalıcı bir yapıta dönüştürebilmiş olmak benim için büyük mutluluk” diye anlatıyor.  Usta sanatçı ile Nâzım’ı ve onun sanatına etkisini konuştuk. ► Kuvâyi Milliye’yi ilk okuduğunuzdaki hislerinizi merak ettim. Büyük bir etki bırakmış olmalı ki Kuvâyi Milliye bu kez sizin görüntülü yorumunuzla birlikte sunuluyor. Nâzım’ı yaşıyor ve yaşatıyorsunuz adeta… İlk okuduğum Nâzım kitabı Kuvâyi Milliye’ydi. Yıl 1965. O zamana kadar Nâzım hep yasaklıydı. Tek bir şiirine ulaşamazdınız. Bu kitap benim için Nâzım’ın şiir dünyasına açılan kapı oldu. O güne kadar hiçbir şiir beni böylesine derinden etkilememişti. İçeriğinin ötesinde, şiirin müziği, ritimleri, ses zenginliği inanılmazdı. Kimi yerde gümbür gümbür fırtına oluyor, kimi zaman lirik, kimi zaman mizah tadında ve pek çok yerde sanki sinemada film izliyorsunuz gibi, öylesine görsel. Tabii asıl önemli özelliği, belki de dünya edebiyatında ilk ya da az rastlanan özelliği, bir Kurtuluş Savaşı’nı yüksek rütbeli komutanlarıyla değil sıradan neferlerini kahramanlaştırarak anlatmasıydı. Mustafa Kemal’e elbette çok özel bir konum ayrılmıştı ama destanın esas kahramanları Karayılan, Kartallı Kâzım, Şoför Ahmet, Arhavili İsmail, Kambur Kerim gibi halktan kişilerdi. Zaten ilk dizelerden belli oluyor bu tavır:  Onlar ki toprakta karınca, suda balık, havada kuş kadar çokturlar; korkak, cesur, cahil, hakîm ve çocukturlar, ve kahreden yaratan ki onlardır, destanımızda yalnız onların maceraları vardır.  İşte bundan 55 yıl önce, bu şiirle, bende başlayan Nâzım sevdası bir ömür boyu sürdü. Bu ilk göz ağrımı bugün DVD olarak kaydedebilmek, onu gelecek kuşaklar için de kalıcı bir yapıta dönüştürebilmiş olmak benim için büyük mutluluk.  ► Kerem Gibi, Her Gün Yeni Baştan, Merhaba, İnsanlarım ve dahası… Nâzım Hikmet’i defalarca sahnenize taşıdınız. Sanatınıza etkisini dinlemek isteriz… Biz bu ülkenin politik tiyatrosunun ilk kuşağıyız. İki büyük ozan bize yol göstermiştir. Biri Brecht, biri Nâzım. Karanlıkta yol alırken ne zaman boşlukta kalsak bu iki büyük yol göstericiye başvururuz. Benim için özellikle Nâzım. Onunla aramızda kolay tarif edilemeyecek bir tutku, bir sevda ilişkisi vardır. 1975 yılında onun şiirlerinden ilk oyunum Kerem Gibi’yi sahneledim. Ülkemizde ilk şiir-tiyatro örneğiydi. O gün bugündür büyük ozanla yolculuğumuz sürüyor. Giderek onunla özdeşleştim, onun sözcüsü, yaşayan sesi oldum. Başlangıçta bu tehlikeli bir işti. Yasaklamalar, yargılamalarla uğraşıyorduk. Onun, ülkemizde geniş kitlelere ulaşmasına, artık rahat rahat okunuyor, izleniyor olmasına katkıda bulunduğum için gurur duyuyorum.  ETKİLEYİCİ OLDUĞU İÇİN KORKTULAR  ► Nâzım’ı sahnenize taşırken birçok yasakla ve baskıyla karşılaştınız. Kerem Gibi yargılandı örneğin. Nâzım Hikmet’in doğum günü etkinliğine katılıp, Nâzım şiirleri okumaktan 8 yıl pasaport yasağı kondu. Bu kadar korkulan nedir? İktidarlar muhalefetten hiç hoşlanmazlar. Ama sanatın tarihini de muhalif, kural tanımaz, kurulu düzene karşı, asi sanatçılar yazar. Sanatçı ne kadar güçlü olursa, ondan o kadar korkulur. Nâzım çok etkileyiciydi. En yasaklı dönemlerinde bile kâğıt parçalarına yazılmış şiirleri hapishaneden gizlice dışarı çıkıyor, elden ele dolaşıyordu. En önemlisi sadece aydınların değil, sıradan insanların da anlayabileceği bir şairdi. Özellikle gençler arasında, siyasi muhalefetin en güçlü olduğu yıllarda bu şiirler eylemin ortasında bayrak gibi dalgalanıyordu. Korktular, yasakladılar, ayrıca adamı 13 yıl hapiste tuttular, vatandaşlıktan attılar. Ne oldu? Bugün hâlâ ülkemizde en çok okunan ozandır. Yurtdışında da en çok tanınan yazarımızdır. Nâzım Hikmet Ran 3 Haziran 1963’te geçirdiği kalp krizi sonucu Moskova’da,  memleket hasreti içinde yaşamını yitirdi. ► Nâzım uzun yıllarını hapiste geçirdi ve ülkeden gitmek zorunda kaldı. Bunlar yaşanmamış olsaydı şiiri nasıl etkilenirdi? En basitinden Kuvâyi Milliye ve Memleketimden İnsan Manzaraları yazılmamış olurdu. Her iki kitaptaki kişilerin çoğu, ozanın hapishanede tanıdıklarından ya da orada tanıdığı kişilerin anlattıklarından esinlenerek girmişlerdir bu kitaplara. Ayrıca Nâzım’ın anlatım biçimini de büyük ölçüde hapishanenin belirlediğini düşünüyorum. Gün boyu yazdığı şiirleri akşam vakti koğuşlara giderek oradaki mahkûmlara okuduğunu, onları tepkilerini değerlendirdiğini ve özellikle şiirini onların anlamasına özen gösterdiğini biliyoruz. Şiirinin böylesine yaygın olmasının, geniş kitleleri etkilemesinin sırrı budur bence. O bir paşazadeydi, seçkin bir aileden geliyordu, ama mahpushane onu halkla tanıştırdı, ona okul oldu.  İNANDI MI SONUNA KADAR GİDER  ► Hafızanızda nasıl yer etti Nâzım Hikmet? Nasıl biriydi? Birkaç cümleyle özetler misiniz? Dünya görüşünü, siyasi düşüncelerini bir yana bırakıyorum. Elbette Nâzım’ı Nâzım yapan onlardır, ama insan olarak beni en çok etkileyen yanı içtenliğidir. Hatasıyla sevabıyla insan olarak çırılçıplak karşımızdadır. Olduğu gibidir. Yaptığı yanlışları herkesten önce kendi eleştirir. Kendini bu kadar iyi anlatan başka şair bilmiyorum. İnsan ilişkilerinde, siyasal eyleminde hep olduğu gibidir. Sevdi mi sonuna kadar sever, bir şeye inandı mı sonuna kadar onun peşinden gider. Yenilgilerini, düş kırıklıklarını açık yüreklilikle ifade eder. Böyle olunca insan onun hatalarını da kolayca affeder.  ► Pandemi bile sizin üretkenliğinizi durduramıyor. Twitter’dan bir belgesel üzerine çalıştığınızı duyurdunuz. İpucu var mı? Evet, ben üretmeden duramıyorum. Pandemide öncelikle Dostlar Tiyatrosu’nun eski oyun kayıtlarını YouTube’da ücretsiz gösterime açtım. Onları tanıtan videolar yaptım. İnsanlar eve kapalıysa, tiyatroya gidemiyorsa ben de tiyatroyu onların evine götürürüm dedim, çok ilgi gördü. Onun dışında işte Kuvâyi Milliye’nin kaydı… Yeni oyunun provaları… Bu da ilk defa oluyor. Ne zaman oynanacağını bilmediğimiz bir oyunun provasını yapıyoruz. Ercan ve Gökhan Çağıran adlı iki müzisyen arkadaşla birlikte, ölümünün 30’uncu yılında Ahmet Arif’e Armağan adlı bir oyun çalışıyoruz. Bir de belgesel çekimlerimiz sürüyor. Sinemada biopic’ler var biliyorsunuz, biyografi filmleri, bizimki autobiopic olacak, yani bir otobiyografi filmi.  *** ÜLKEYİ YÖNETENLERE KİMSE İNANMIYOR ► Tiyatrocular, sanatçılar var olan sorunlara pandemi de eklenince büyük bir krizin içine düştü. Bu süreç nasıl olmalıydı sizce? Bütün dünyada en büyük krizi müzik ve tiyatro sektörü yaşadı. Yaz aylarında tek tük birkaç gösteri dışında tiyatro yaşamı 10 aydır tamamen durdu. Hiçbir gelir yok. Oyuncusu, teknisyeni ve bu sektörden ekmek yiyen herkes işsiz. Uygar ülkelerde durumu telafi etmek için ekonomik destek programları yapıldı. Salon kiraları, vergi borçları, ısınma, aydınlanma giderleri donduruldu, affedildi ya da ertelendi. Bizde maalesef bunların hiçbiri yapılmadı. Çare ve destek olarak düşünülen özel tiyatrolara yardımlar ise, kimsenin ne olduklarını bilmediği, yeni kurulmuş, iktidara yandaş naylon şirketlere gitti.  İşin kötüsü bu durumun ne kadar süreceğini hiç bilmiyor olmamız. Günü gününe yaşıyoruz, duruma uyum sağlamaya, çareler üretmeye çalışıyoruz. Aşı bir çözüm yolu olabilirdi. İktidar bu konuda da kötü sınav verdi. Yeteri kadar önlem almadı. Bugün herkesin sorduğu hayati soruşu: Aşı nerede, ne zaman başlayacak, kaç kişiye yetecek, geri kalanın durumu ne olacak? En kötüsü nedir biliyor musunuz? Bu ülkeyi yönetenlere kimse inanmıyor. Verdikleri bütün bilgiler yalan. Her şeyi gizleyip, pembe tablolar yaratarak işi idare etmeye çalışıyorlar. Gördüğünüz gibi karamsarım, ama mutlaka bir yerlerde bir ışık görüp ona doğru yürüyeceğiz, umutsuz yaşanmıyor. Taranta Babu, Nâzım için sahnede
Ebedi Barış online gösterimlerle perde açıyor
2020 yılının mart ve kasım aylarında prömiyer yapması beklenen ancak yeni tip koronavirüs (Covid-19) pandemisi dolayısıyla tiyatrolar kapandığı için oyunlarını iptal etmek zorunda kalan Ebedi Barış ekibi, online gösterimlerle seyirciyle buluşmaya hazırlanıyor. İspanyol oyun yazarı Juan Mayorga’nın Immanuel Kant’ın 1975 yılında kaleme aldığı Ebedi Barış metninden yola çıkarak aynı isimle kaleme aldığı oyunu, Özge Yüksel İspanyolca aslından dilimize çevirdi. Yönetmenliğini Deniz Atam’ın üstlendiği oyunda Furkan Kalabalık, Kaan Sevi, İsmet Ege Tonbul, Serdal Genç ve Deniz Atam rol alıyor. Ebedi Barış oyunu 15 Ocak Cuma günü, www.tiyatronet.com sitesinde online prömiyer yapacak.  Oyunun özeti: Üç köpek uykudan uyandıklarında nerede oldukları anlaşılmasın diye önceden ilaçla uyutulduklarını fark ederler. Terörle mücadele eden K7 grubuna katılmak isteyen yüz köpek arasında yapılan bir elemeden sonra bu üç köpek seçilmiş ve ikinci bir yarışa girmek için neresi olduğunu bilmedikleri bu yere getirilmişlerdir. John-John azılı bir kırma köpektir ve terörle mücadele eğitimi veren özel bir okulda yetiştirilmiştir. Tüm ailesi terörle mücadelede görev alan John-John’un tek arzusu sınavı kazanıp K7’ye katılmak ve Beyaz tasmanın sahibi olmaktır. Odin, zeki bir sokak köpeğidir ve bir Rottweiler’dır, olağanüstü koku alma becerisi ile bilinir. Sıcak bir yer ve daha iyi yemekler için K7’ye katılmak istemektedir. Enmanuel bir Alman Çobanıdır ve diğerlerinden farklıdır. Vahşi değildir ve iyi koku alamaz. Ama oldukça zekidir, K7’ye katılmayı istemesinin çok özel bir sebebi vardır. Köpekler Cassius ve İnsan tarafından test edilirler. Cassius bir K7 gazisidir ve yaşlı bir Labradordur. K7 için yalnızca bir aday seçilecektir ve başarılı olan adaya K7’nin beyaz tasması hediye edilecektir. Edebiyat Gönüllüleri ilk kütüphaneyi Mardin'de kurdu
Sunucu Sevim Gözay, 48 yaşında hayatını kaybetti
HABER MERKEZİ Gazeteci ve televizyon sunucusu Sevim Gözay, 48 yaşında hayatını kaybetti. Gözay’ın ölüm haberini, Twitter’da arkadaşları duyurdu. Sunucu ve seslendirme sanatçısı Yekta Kopan, Twitter hesabından yaptığı paylaşımda, “Daha güleceğimiz çok şey vardı. Yarım kaldı hepsi. #SevimGözay” ifadelerini kullandı. Daha güleceğimiz çok şey vardı. Yarım kaldı hepsi. #SevimGözay pic.twitter.com/IGJtzwkfnS BirGün'ün ulaştığı Kopan, Gözay'ın bir süredir kanserle mücadele ettiğini ve hastalığın son dönemde oldukça ilerlediğini belirtti. Gözay'ın lenf kanseri olduğu öğrenildi. Gazetemizin yazarlarından Ümit Alan da Gözay'la ilgili bir paylaşım yaparak şunları kaydetti: "Sevim Gözay'ı kaybetmişiz, hastalığını öğrendiğim günlerde bir yazışmamızda 'insan hem çok güçlü hem ne zayıf bir varlık' demişti. Defalarca programlarına katıldığım ve işini yapış şekline hayran olduğum Sevim'i ben hep 'çok güçlü' tarafıyla hatırlayacağım. Çok üzüldüm." Gazeteci ve eski CHP Milletvekili Barış Yarkadaş ise “TV 8'in kuruluş sürecinde birlikte çalışma şansına sahip olduğum, çalışkanlığı ve yeteneğiyle tanıdığım #SevimGözay 'ı kaybetmişiz. Allah rahmet etsin... Sevenleri ve yakınlarına başsağlığı diliyorum” dedi. SEVİM GÖZAY KİMDİR? Sevim Gözay kültür, yaşam ve medya alanlarında yıllarca içerik üretti. Kanal D, TV8, CNN Türk, ATV, Show TV, Habertürk, Sky 360, TRT kanallarında yönetmenlik, sunuculuk, moderatörlük ve jüri üyeliği yaptı. Kanal D, TV8, CNN Türk, ATV, Show TV, Habertürk, Sky 360, TRT kanallarında yönetmenlik, sunuculuk, moderatörlük ve jüri üyeliği yaptı. Asistan olarak ‘Dr. Stress’, ‘Canlan Biraz’, yardımcı yönetmen ve yönetmen olarak ‘Sabah Şekerleri’, ‘Hi-Fi’, ‘Netiket’, yönetmen-seslendiren olarak ‘İstanbulART’, sunucu-editör olarak ‘Şehrin Rengi’, ‘Dizikolik’, ‘Bazıları Sıcak Sever’ ve ‘Artist’ programlarını ekrana taşıdı. Yeni nesil sinema programlarıyla beğeni kazanan Özay, 2001 ve 2002 yıllarında Türkiye Gazeteciler Cemiyeti (TGC) Kültür-Sanat Televizyon Başarı Ödülü’ne lâyık görüldü. Gözay, son dönemde YouTube üzerinden yayınlar yapıyordu. Artık kimseye eyvallahım yok
Gizem ERTÜRK Onur Özdemir’in vokalisti olduğu 1999’da kurulan Sakin isimli alternatif müzik grubu, 2011 yılında dağılmasıyla hayranlarını üzmüştü. Müzik hayatına "Onurr" ismiyle devam eden ve hit olmuş birçok pop şarkısında da imzası bulunan Onur Özdemir, 2020’nin son günlerinde hayranlarına bir sürpriz yaparak Sakin’in demo şarkılarından oluşan “Hayata” isimli albümle çıkageldi. Özdemir ile Sakin günlerini ve albümü konuştuk. ■ Sakin’in ikinci albüm demolarından oluşan bu kayıtları yeniden yayımlamaya nasıl karar verdiniz? Aslında dinlediğiniz kayıtlar Sakin’in 2’nci albümü üzerine çalıştığım/ız demolar. 2’nci albümü hazırlarken dağıldığımız için, bir süre sonra dinleyiciler konserlerden bildikleri ama ortada kaydı olamamış bazı şarkıların kayıtlarını ısrarla isteyince, çoğunu Soundcloud’dan yayınlamıştım. Daha sonra ufak ufak birileri bu demoları YouTube’a taşıdı ve daha da bilinir oldu bu şarkılar. Pandemiyle birlikte ben de YouTube kanalı açtım ve hem bu kanal, hem de IG’deki çevrimiçi konserlerde dinleyicilerle daha organik bir bağ oluşunca, insanların bu demoları albüm halinde dijital platformlarından dinleme taleplerine tepkisiz kalamadım. Yeni baştan bir mix ve masteringle, hem de gönlümden geçen sırayla, o küçük ama eşsiz şarkıları “Hayata” adıyla yayınladım. KENDİME AİT BİR DÜNYA KURDUM  ■ Bir plak şirketi ile çalışmadınız hatta bir basın bülteni bile yayımlanamadınız bu albümü paylaşırken… Nasıl bir deneyimdi? Muhteşem! Hem kariyerim hem de yaşım itibarıyla artık kimseye eyvallahım yok; bunun da getirdiği müthiş bir özgürlük var. Artık şarkıları yazarken, aranje ederken, sonrasında görselini, klibini hazırlarken ve keza bir dijital dağıtımcı aracılığıyla yayımlarken, hepsini tek başıma yapabiliyorum. Çağımızın getirdiği bir olanak bu ve şimdilik, bana çok iyi geliyor. Belki başka insanlarla çalışsam çok başka varlığı olabilir hepsinin tabii, ama bana bu haliyle son derece kendime ait bir dünya kurmuşum gibi geliyor. O da Virgina Wolf’vari bir mutluluk veriyor; kendi odamdan dünyaya! ■ Sakin tek bir albümle dinleyicinin kalbinde özel bir yere sahip oldu. Bunu başarabilen nadir isimlerdensiniz. O albümü bu denli özel kılan şey neydi? Keşke bilsem… Açıkçası güzel şarkılar yazdığımızı düşünüyorduk zaten ama dışarıdakilerin bundan pek haberi yoktu (Gülüyor). Daha doğru dürüst enstrüman çalamazken, Boğaziçi’nde okuduğumuz dönemde verdiğimiz ilk Taşoda konserlerindeki hallerimiz, sanırsın David Bowie, Placebo, Radiohead filanız... O dönemde Gripin, KungFu, Zakkum filan bizimle aynı kuşağın grupları ama cover çalıyorlar; mekânlar hep cover istiyor; biz de inadına kendi şarkılarımızı yazıyoruz. Aklımız bir karış havada ya! Neyse ki bir süre sonra 2005-2006 gibi Peyote Nevizade’ye dönüyordu ve biz de Hakan Abi (Orman)’den sahne koparmıştık. Orada birçok grupla şahane birkaç sene geçirdik; çok eğlendik, çok içtik, çok çaldık... Sanırım o atmosferin tamamı bir şekilde tüm enerjimizi o albüme yansıtmamıza vesile oldu... ■ Açıkçası ben Sakin Tribute Band olarak yollara düşeceğinizi duyduğumda epey heyecanlanmıştım. Hala bu hayal var mı? Heralde! Artık Onur Özdemir ismiyle yaparım o turneyi sanırım ama evet, Sakin şarkılarını çalacağım bir turne yapacağım pandemi sonrası, insanları çok bekletmeden. Sözüm söz.  ÇEVRİMİÇİ KONSERLER GEÇİCİ PANSUMAN  ■ Çevrimiçi konserlere nasıl bakıyorsunuz? Sizce canlı konserlerin yerini alabilir mi? Kendi küçük kitleme odamdan yayınlar açtım; hatta olabildiğince, içinde yer aldığım her şarkıyı bir şekilde performe etmeye çalıştım. Farklı dönemlerimden dinleyicilerime, hepsini mutlu edecek farklı playlistler hazırladım. Bence çevrimiçi konserler geçici pansuman gibi; pandemi bitince büyük ölçüde yok olacaklar ama şu süreçte birçoğumuza ilaç gibi geldi. Müzik her ne kadar kendi gündeliğimizde kişisel olarak deneyimlediğimiz bir sanatsal alan olsa da, sanatçının canlı performansını topluca deneyimlemek aslında ayin gibi bir şey. O ayinleri özledim en çok! ■ Farklı tarzdan isimlerle ortak çalışmalar yapıyorsun… Tüm bunlar seni nasıl besliyor? Mesela farklı bir türde müzik yapıp çalışmaktan en çok keyif aldığınız isim, isimler kimler? Genel olarak müzik yaptığım herkesle belli bir sıcaklıkta yürür ilişkiler; ama herkesle de samimi olunmuyor veya aynı keyifle çalışılmıyor. Egosuz ve şarkıya hizmet eden herkesle dostum :) Ama Edis, Simge ve İrem Derici yakım arkadaşlarım da olduğu için, onlarla çalışmaktan büyük keyif aldığımı söyleyebilirim.  En çok Sezen Aksu! ■ Seyhan Doğan anısına yazdığınız Kurtlu Kuyu, bugün bu ülkedeki kadın cinayetlerine dair de yazılmış en içten ağıt bana göre… Ülkedeki kadın kıyımı ise son sürat sürüyor. Sizce neler yapılmalı bu konuda, nasıl önlenebilir kadın cinayetleri? Kurtlu Kutu, Seyhan Doğan’ın anısına acılanıp yazılmış, ama aslında devletin faili meçhul sorgulamalarına ve cinayetlerine kurban gitmiş herkes için seslendirilmiş bir karşılaşma. Çok acı. Ve halen devam eden bir karanlık. Allah sonumuzu hayretsin! *** Boğaziçi’ne yapılan güç gösterisi ■ Bir Boğaziçili olarak kayyum rektör ataması hakkında ne düşünüyorsunuz? Saçmalık! Güç gösterisinden başka bir şey değil. Boğaziçi benim zamanımda gerçekten tam bir liberal arts college gibiydi. Felsefe okuduğum için derslerde her şeyden bahsedilir, konuşamadığımız, tartışamadığımız hiçbir şey olmazdı. Tabu diye bir şey yoktu mesela düşününce. Ve elitist diyenler de sözlüğü açıp tekrar baksınlar lütfen; çoğumuz işçi-memur çocuğuyduk, ne evlerde, odalarda, kış ayazında sabahlandı... Hepimiz gibi. Elitizm arayanlar, garip isimlerle kendi çocuklarına açtıkları, vasat altı tonlarca saçma üniversiteye baksınlar lütfen! Kalbim metin ol!
Dışarıda lapa lapa kar yağıyor. Çalışma masamda bir fotoğraf duruyor. Genç bir adam, desenli bir kazak giymiş, gülümsüyor. Belki birazdan takip ettiği haberi yazacak, çay içecek, bir ağız vişne dolusu gülecek. Sonra deklanşöre basacak, o da ânı ölümsüzleştirecek. Oysa yaşamlar gerçeğin yakıcı teninde kavruluyor. Çünkü Metin artık yiyemez, içemez, kahkaha atamaz, koşamaz. Ama yirmi beş yıl önceki fotoğraftan hâlâ gencecik bakabilir. Bizim yaşlandığımızı anımsatarak… Ve kalbimizi kağıttan bir kayığa çevirebilir. Savruluruz öylece… Metin bir şiirde nefes alıyor… “Ben hep gülümseyerek yaşadım dünyayı / gülümseyerek ölüyorum her gün sizlerle” diye bitmeyen vurdumduymazlığa isyan ediyor. Hep diğerkâm. “Bir gök olsun istedim yüzümde, mavi, bulutsuz. / Metin olmaktan başka şansı var mıydı, yoksulların / Ben oldum işte, oldum ve öldüm.” dizelerinden akıyor. Mahmut Temizyürek’in sözcüklerinden bir hayat süzülüyor. Metin gözaltına alındığı spor salonunda... O son bakışı aklımızda… Son sözü, “Ben gazeteciyim!” yüreğimizde yankılanıyor. Sonra, “Gazetecinin şüpheli ölümü” imzalı haberler dolaşıma sokuluyor. “Duvardan düştü, öldü…” diyenler utanç denizinde boğuluyor. Ailenin, gazeteci dostlarının, avukatların ısrarıyla geniş kapsamlı bir soruşturma başlatılıyor. Ve ilk defa, bir gazetecinin gözaltında işkence sonucu öldürüldüğü kabul edilmek zorunda kalınıyor: Dönemin İçişleri Bakanı, “Başta Göktepe’nin annesi ve ailesi olmak üzere Türk basınından özür diliyorum,” diyor. Dönemin Başbakanı Tansu Çiller, “Göktepe duvardan düşmedi” diyor. Koalisyon ortağı Mesut Yılmaz, “Göktepe olayının arkasında olacağız. Göktepe’nin devlet tarafından öldürülmesi iddiası devlet adına utanç verici bir durumdur. Bu olaydan sorumlu olanlar ortada, raporlar ortada, ancak hiçbir ilerleme sağlanamıyor,” diyor. Evrensel gazetesini ziyaret eden DSP Genel Başkanı Bülent Ecevit, “Olayın aydınlatılması için elimizden geleni yapacağız” diyor. Vaatler havada uçuşuyor, sözler sözlere çarpıyor, bir şeyler gökte asılı kalıyor. Ama giden gidiyor. Gencecik bir gazeteci mezar taşının altında boylu boyunca yatıyor. Yaz kış demeden, yağmur çamur demeden, evleri yıkılan insanların, emekçilerin, öğrencilerin, sistemle derdi olan herkesin yanıbaşında Metin. Son haberinde ise son nefesi… Bir gazetecinin sesi… Şimdi kara toprağın altında… *** Çok yaz geçti, çok kış… Yazlar, kışlar bitti. Derken… Şiddete değil gerçeğe inanarak geçti hayatlar. Bir avuç adalete susamakla tükendi yıllar. Her şeye rağmen hukuktan başka bir yol aramayarak çevrildi takvimden yapraklar. Can Yücel, “Metin’e Metin Bir Metin” şiirinden, “Soruyor bir işaret fişeği / Biz ölerek mi yaşamayı / öğreneceğiz hâlâ” diye seslendi. Metin’in ablası Meryem, yaşamanın en uzun halini öğrenmek için kardeşini ziyarete gitti. *** Dışarıda lapa lapa kar yağıyor. Doğa bunların pisliklerini süpüremiyor. Gazeteci, yazar abimiz Emin Karaca covit belasından vefat etmiş. Ölüm karşısındaki çaresizliğimiz bir kere daha konuşuluyor. Tam yirmi beş bin phizerin aşısının yapıldığı seçkin grup kendi kendini sosyal medyada ifşa ediyor. İddialar havada uçuşuyor. Emin Karaca’nın birikiminin karşısında bir zümre kendi varlığını koruyor. Metinler öldürülmüş, boylu boyunca yatıyor! Müzisyen İsmail Soyberk yaşamını yitirdi
Müzik dünyasının en iyi bas gitaristlerinden olan İsmail Soyberk, 67 yaşında hayatını kaybetti. Sanatçının bağlı olduğu Kalan Müzik'ten yapılan açıklamada, "Değerli sanatçımız İsmail Soyberk vefat etmiştir. Ailesine, sevenlerine ve sanat camiasına başsağlığı diliyoruz" denildi. Sanat dünyasını yasa boğan ölüm haberi ardından Sıla, Yaşar, Hüseyin Turan gibi birçok isim sosyal medyada üzüntülerini dile getirdi. Cem Yılmaz: "İsmail Soyberk abimizin mekanı cennet olsun.Her zaman kulaklarımızda kalbimizde yaşayacak." Yaşar: "Bir efsane, İsmail Soyberk ayrıldı aramızdan. Çok üzgünüm. Tüm müzik camiasının başı sağolsun. #ismailsoyberk" Sıla Gençoğlu: "Çok kıymetli müzisyen ağabeyimiz İsmail Soyberk'i kaybettiğimizi öğrendim. Çok üzüldüm. Başımız sağolsun. Ailesine sabır diliyorum." Hüseyin Turan: "Birçok albümümde eşliğinden onur duyduğum çok değerli müzik adamı İsmail Soyberk’i kaybettik. Devri daim olsun..."  maNga: "Değerli müzisyen İsmail Soyberk’i kaybetmişiz. Yakınlarına ve sevenlerine baş sağlığı diliyoruz." *** İSMAİL SOYBERK KİMDİR? 1954 yılında İstanbul'd doğdu. 1977 yılında müzik çalışmalarına başladı. Kocaeli Üniversitesi Elektrik Mühendisliği Bölümü'nden mezun oldu. 1982 yılından itibaren stüdyo müzisyenliği yapmaya başladı. Sezen Aksu, Joan Baez, Aziza Mustafa Zadeh, Erkan Oğur, Hasan Cihat Örter, Eşref Ziya ve daha birçok sanatçıyla Türkiye ve dünya turneleri yaptı. 1978 yılında Edip Akbayram ve Dostlar Orkestrası'nın kurucuları arasında yer aldı. 2006 yılında, gitarda Barış Bölükbaşı, syntesizer'da Mert Topel ve davulda Bülent Ay'dan oluşan kendi müzik grubu Fenomen ile aynı adı taşıyan ilk albümünü çıkarttı. 1973-1974 yıllarında İhsan Seyfi Özulu (Keman-Gitar), İlhan Sami Özulu (Viola-Gitar), Rahmi Akgün (Davul) ve Hüseyin Haklı (Akustik Gitar-Flüt) yer aldığı EVRİM 5 grubunda Bass Gitarist olarak yer aldı. Ortaokul ve liseden sınıf arkadaşı olan İlhan Sami Özulu ile birlikte kurdugu Grup Evrim'de 1978-1990 yılları arasında bas gitar çaldı ve şarkı söyledi. Oyuncu Songül Öden'in hastaneye kaldırıldığı iddiasını menajeri yalanladı
Koronavirüs test sonucunun geçtiğimiz hafta pozitif çıktığını duyuran oyuncu Songül Öden'in, 'şikâyetlerinin artması üzerine hastaneye kaldırıldığı' iddiasını menajeri yalanladı. Sabah gazetesi, koronavirüse yakalandıktan sonra evinde karantinaya giren 41 yaşındaki Öden'in durumunun ağırlaşması üzerine hastanede tedavi altına alındığını iddia etmişti. Ancak bu iddia, oyuncunun mejaneri tarafından yapanlandı. Habertürk'ün aktardığına göre Öden'in menajeri, haberlerde gerçeklik payı olmadığını söyledi. Öden'in tedavisinin evinde sürdüğü belirtildi. SONGÜL ÖDEN KİMDİR? 1979’da Diyarbakır’da doğan Songül Öden, Ankara Üniversitesi DTCF Tiyatro Bölümü’nden mezun oldu. Hacettepe Üniversitesi Ankara Devlet Konservatuvarı'nda yarı zamanlı şan eğitimi alan Öden, Ankara Sanat Tiyatrosu'nda , Ankara Deneme Sahnesi’nde, Trabzon Devlet Tiyatrosu’nda, Diyarbakır Devlet Tiyatrosu’nda ve özel tiyatrolarda görev yaptı. Oyuncu, 2011-2014 yılları arasında Umutsuz Ev Kadınları adlı dizide Yasemin karakterini canlandırarak popülarite kazandı. Azizler zaten yalnız
Murat TIRPAN - murattirpan@gmail.com Berkun Oya’nın Bir Başkadır’ını izleyenler ikiye bölünmüştü, diziyi sevenler ve nefret edenler... İlginçtir bu iki grubun büyük çoğunluğu da Oya’nın yazdığı yeni film Azizler’i pek sevmedi. Komedisinin zayıflığından, farklı üslupları bir araya getirişindeki iğretilikten, senaryosunun zayıflığından dem vurulmaya başlandı. Baştan söyleyelim Azizler’i sevmek zorunda değilsiniz. Filmin de söylediği gibi azizler zaten yalnız, zaten pek de sevilesi halde değiller.  Filmin daha yeni izlediğimiz Bir Başkadır’dan temel farkı bize tartışmak, hatta sosyal ağlarda birbirimize girmek için yeterince malzeme vermemesiydi. Malum, Bir Başkadır memleket ahvalindeki çok şeye dokunuyor, politik, sosyolojik ve elbette psikolojik birçok tartışmaya zemin sağlıyordu. Azizler ise sevmedikleri bir işte çalışan birkaç adamın küçük hikâyelerini anlatıyor. Bu hikâye yer yer tuhaflaşıyor, yer yer absürde dönüyor, çoğu zamansa dramatik bir meyilde devam ediyor. Gelin en güzel testi yapalım filme; Azizler’den abartılı, absürt olanı çıkarırsak elimizde ne kalır? İlişkisinde ve işinde aradığını bulamamış, eve misafir gelip yerleşmiş akraba sıkıntısından mustarip Aziz, eşini kaybettikten sonra kendine gelememiş, tanıdık bir şekilde onun ardından hastalanmış, sosyal hayattan izole Erbil; parayla evine insan çağırıp partiler veren patolojik Alp ve Kuzey Avrupa sineması karakterlerinin soğukluğuna sahip poker-face Cevdet kalır. Bütün bu karakterlerin birbirlerinden medet umduğu bir film bu. Tam da Yıldırım Türker’in Yeni Türkü’ye yazdığı şarkının sözlerindeki gibidir durum: “Buz kesmiş iki ırmak /kavuşamaz birbirine; yabancı iki yalnız /sığınamaz birbirine”  Yalnızlar birbirilerinin dertlerine deva olamıyorlar elbette. Ne Alp evine davet edip gizlice izlediği Aziz’le arkadaş olabiliyor ne Aziz yakınlaşmak istediği Cevdet’ten yoldaşlık bulabiliyor ne de Erbil son günlerinde hayatını değiştirebiliyor, aksine ölmüş eşinin yanına gitmekte buluyor yine çareyi. Buzdolabının üzerinde bir siyah beyaz vesikalık fotoğrafa dönüşmek tek huzuru.  SOSYAL MEDYA YALNIZLIĞI  Kimsenin gerçekten bir dostunun olmadığı sosyal medya zamanlarında geçiyor hikâyemiz. Aristo’nun tanımladığı üç tür dostluğu hatırlarsak işte Azizler bunların hiçbirinin olmadığı bir distopyanın filmi. Aristoteles’e göre üç tür dostluk var: Her iki tarafa yararlı olduğu için birlikte vakit geçirilen yarar dostluğu, birlikte yapılmaktan zevk alınan bir şeyler olduğu için yaşanan dostluklar ve erdemli olduğumuz için birbirimizi sevdiğimiz, birbirimize değer vermemizden kaynaklanan gerçek dostluklar. En kötü halde bile yarar dostluklarına sahip değil midir insan? İşte bu basit görünen filmdeki dehşet verici yan bu, ya elimizde o bile kalmamışsa?  Azizler’deki en ilginç sahnelerden biri şu: Aziz’in iş arkadaşı Cevdet evde yemeği yaktıktan ve paket servislerle dalaştıktan sonra ne yiyeceğini düşünürken Aziz kapıyı çalar ve onu Erbil abiye gitmeye çağırır. Cevdet bir şey demez, çok açtır. Dışarı çıkıp bir şeyler yerler… Sonra eve geri dönerler ve Cevdet kapıyı kapatır girer ama Aziz’i eve almaz. Onunla da gitmez. Aslında ona bir şey vadetmemiştir. Tıpkı bize bir şey vadetmeyen insanlarla iyi hissetmek umuduyla yalnızlığımızı gidermek için vakit geçirmemiz gibi. Karşılıklı yararın bile olmadığı bir ilişki (sizlik) biçimi bu. Azizler’in sorunu başkalarından beklentiye girmeleri, buz kesmiş ırmakların kavuşacağını sanmaları.  KIRIK PLAK GİBİ ZAMAN  Aziz’in sevgilisi ile filmin başında yaptığı ayrılık konuşmasında kırık bir plak gibi takılıyor zaman. Masanın diğer yanında oturan üzgün kadının sorduğu soru: “Hiç çıkarmayacağım demiştin, kolye nerede?” Bütün film belki de kolyenin aranması hikâyesi aslında, kolye bulunduğunda zaman kaldığı yerden akıyor ve Aziz anlıyor ki elindeki tek şeyden, ilişkisinden vazgeçmemeli. Direnmeli. Kolye tıpkı Capra’nın Şahane Hayat’ının meleği gibi ona kadından ayrılırsa gelecekte olanları gösteriyor sanki. Sonrası felaket, felaket... Aziz için kolyesiz hayat Denyo Caner’de sembolize olmuş katlanılamaz bir dünya. Berkun Oya, Azizler için iki seçenek tarif ediyor, ya Alp’in, Cevdet’in ya da Erbil’in boş evlerine mahkûm olmak ya da Denyo Caner’le yaşamaya katlanmayı becerebilmek. Neyse ki aralarında en bilge sayılabilecek Erbil’in Aziz’e bir faydası dokunuyor da filmin sonunda döngüden çıkıyoruz.  Büyük bir film değil Azizler, olmak zorunda da değil. Filmlerden her zaman büyük olmalarını da beklememek lazım. Sonuçta tanıdık bir hissiyatın filmi bu, boş evlerimizde oturup Instagram’dan kafamızı kaldırdığımızda hissettiğimiz şeyin… Filmi de bu hissiyatı da görmezden gelmeyi becerebilirsiniz belki de. Ama arada bir durup kendinize sorun diyor film: “Hiç çıkarmayacağım demiştiniz, kolye nerede?” Kapatılma ve daralma...
Kitap rafındaki Erhan Bener’in ‘Yalnızlar’ romanı sürekli gözüme takılıyordu, sabah gazete yazımı yazmak için çalışma masama oturduğumda dayanamayıp elime aldım ve su gibi akıp gitmeye başladı roman. Bir vapur yolculuğu... 70’ler... Aynada kendisine acıyarak bakan hüzünlü ve yalnız bir adam... Yıllardır okumayı düşünüp ertelemişken, neden şimdi?... Üstelik okuduğum bu hüzünlü hikâye bana keyif de veriyordu. Aslında keder ve arzu üzerine yazmayı düşünürken, iyi bir tesadüf de olmuş olabilir. Romanın daha başlarında şöyle yazmıştı yazar: “Aramak demişti Nermin. Çalışmak demişti. Sevmek demişti. Oysa, Necati’nin son anda hepsine yönelttiği soru, hep karşılıksız kalsa bile, düğümün çözüm noktasıydı: Niçin yaşamak?” Sevinçli duyguların insanı düşünmeye sevk etmediği ortada. Bu yüzden romanda ya da sinemada bütünüyle mutlu bir atmosfer yaratılmaz, mutluluk en çok sona yakışır. Haneke’nin ‘Mutlu Son’ filminde de, sondaki mutluluk daha çok cinnete benzemiyor muydu? Deleuze’ün Spinoza üzerine yazdıklarından biliyoruz ki, düşünceler göstergelerin zorlayıcı karşılaşmalarıyla ve kederli bir duygunun eşliğinde oluşuyordu genellikle. Sevinçli biri daha az düşünmeye ihtiyaç duyar, kendi kendine yetiyordur o an çünkü, arzusuna kavuşmuştur, bir tamlık hissi... Kederli biri ise engellenmiştir, eksiktir, bir kayıp duygusuyla baş başadır ve düşünme hayati bir ihtiyaç halini alır. Zaten bebekte zihnin oluşumu, anneden ayrışma sırasında yaşanan kaygıyla başlamıyor muydu? Ama ben bunları yazarken ya da Erhan Bener’in romanını okurken bir keder yaşıyor muyum? Okur ya da düşünürken yaşadığım bu kederden keyif almamı sağlayan şey ne? Elbette bu soruya pek çok yanıt verilebilir. Yine romanın içinde bu sorunun dolaylı bir yanıtına rastlıyorum, “hep aynı çemberin içindeyiz, sıkılıyoruz” diyen Nevzat’ın düşüncelerinde. Sıkılma, neyi arzuladığını bilmeme hali... Belki de neyi arzulamamız gerektiğini bizlere dayatan ‘arzu inşaacıları’ndan sıkılmışlıktı bu. Her toplum, öz-duygulanım aracılığıyla mensuplarının arzularını ve duygularını biçimlendirmeye çalışıyordu. Keder ve sıkılma, bu biçimlendirmeye karşı bir direnişi çağrıştırıyordu romanda. Belki de gündelik hayatta da böyleydi bu. Hizalanmış arzulardan sıkılma ve kederlenme... Buradaki kederin, kendine acımayla bir ilgisi yoktu. Buradaki keder, belki de insanın kendi arzularına yabancılaşmasıydı. Yabancılaşmaya neden olan şey de Frederic Lordon’un ‘Kapitalizm, Arzu ve Kölelik’ kitabında yazdığı gibi, “yitirme değil, kapatılma ve daralma”ydı. Dijital teknoloji ve pandemiyle birlikte en çok deneyimlediğimiz şey, kapatılma ve daralma... Sanırım yalnızlığı dayanılmaz yapan da bu kapatılma ve daralmaydı. ‘Yalnızlar’ romanında da karakterlerin yaşadığı dramın ana nedeni buydu. 70’lerde de böyle olması... O zamanlar akıllı telefon da yok, sosyal medya da... Bu kapatılma ve daralma, bireysel açıdan da, siyasi açıdan da yaşadığımız yabancılaşma ve sıkılmanın ana nedeni olarak karşımızda duruyor. Bütün canlıları birbirine bağlayan görünmez bağları hissettikçe ve o bağları güçlendiren politikalarla çözüm üretilebilir ancak... Odunpazarı Belediye Tiyatrosu’na uluslararası platformda 3 dalda ödül
Odunpazarı Belediye Tiyatrosu, 2’nci Uluslararası Yeni Tiyatro Dergisi Emek ve Başarı Ödülleri’nde, 3 ayrı dalda ödül aldı. Odunpazarı Belediye Tiyatrosu, Aziz Nesin’in yazdığı, Elçin Elmalıoğlu Karaahmet’in yönetmenliğini üstlendiği Zamazingo isimli oyun ile müzikal dalında ‘En İyi Müzikal Oyun’ ödülünü aldı. Ömer Burak Ünal, Ali Cüneyd Kılcıoğlu ile kaleme alıp, Atilla Savumlu’nun yönetmenliğinde sahnelendirdiği İkinci Dereceden İşsizlik Yanığı isimli tek kişilik oyun ile dram dalında ‘En İyi Erkek Oyuncu’ ödülüne layık görülürken, Behiç Ak’ın kaleme aldığı, Elçin Elmalıoğlu Karaahmet’in yönetmenliğini üstlendiği ve sahne tasarımını Anıl Ateş Işık’ın yaptığı Ayrılık isimli oyun ise tasarım dalında ‘En İyi Dekor Tasarım’ ödülünün sahibi oldu. Odunpazarı Belediye Tiyatrosu’nun başarıları ile Odunpazarı Belediyesi’ne büyük bir gurur yaşattığını belirten Odunpazarı Belediye Başkanı Kazım Kurt, “Odunpazarı Belediye Tiyatromuz, sahnelediği oyunlar, katıldıkları festivaller, tiyatro eğitimleri ve en son da aldıkları bu ödül ile bize büyük bir gurur ve mutluluk yaşattı. Kendilerine teşekkür ediyor, ödül alan arkadaşlarımızı tebrik ediyorum. Başarıları daim olsun” dedi. (DHA) ‘Yakın İlişkilerde Şiddet ve İstismar’ kitabı çıktı
“Yakın İlişkilerde Şiddet ve İstismar” kitabı Apamer Psikoloji Yayınları’ndan çıktı. Kitap, kişilerarası şiddetin geleneksel alanlarını ve aile dışındaki yakın istismar biçimlerini incelemesiyle hem sosyolojik hem de psikolojik bir odak sunuyor ve yakın ilişkilerde istismar sorununu ele almak için uygun sosyal, yasal, politik ve kişisel yanıtlar için bir çağrı ile sona eriyor. Kitabın yazarları Cindy L. Miller-Perrin, Robin D. Perrin ve Claire M. Renzetti. Kitabın Türkçe çevirisine ise Sena Gürdoğan imza attı. KİTABIN KONUSU Kadınlar, çocuklar ve yaşlıların kendi evlerinde mağdur edilme ihtimalleri, şehrin en tehlikeli sokaklarında olduğundan daha fazladır. Son derece cesur görünen bu iddia, mevcut araştırmalar tarafından destekleniyor. Yakın ilişkilerde şiddet ve istismar, yeni doğmuş bebeklerden yaşlılara kadar her yaştan insanı etkileyen yaygın ve yıkıcı bir sorun. Sorunun en kritik yanlarından biri ise, bu şiddet ve istismarın, evlerin kapalı kapıları arkasına saklanmış ve toplumun görüş alanından büyük ölçüde gizlenmiş oluşu.   Yazarlar, mağdurlara nasıl davranılacağı ve gelecekteki yakın şiddetinin nasıl önleneceği konusundaki anlayışı geliştirmek amacıyla yakın ilişkilerde şiddete ve istismar karşısında oluşan profesyonel ve sosyal tepkiyi, yaşanan gerçek şiddet olaylarına da atıfta bulunarak açıklayıcı ve duyarlı bir biçimde ele alıyor. Editöryal bir çalışma olarak hazırlanan bu kitap zengin kaynakçasıyla bir başvuru kaynağıdır. Şiddet ve istismar konularında sahada etkin bir biçimde yer alan yazarlar, teorilere ve pratik süreçlere hakim deneyimli uzmanlardır.  Bu kitabın gerçek gücü, konuyu tarihsel açıdan inceleyerek başlaması ve ardından teori ve araştırmaya geçerek aile içi şiddeti gelişimsel olarak ele almasıdır. Düzenli, aydınlatıcı ve geniş kapsamlı olan bu eserle hedeflediğimiz, ciddi bir sosyal problem olan yakın ilişkilerde şiddet ve istismarın üzerini örten gizlilik perdesini kaldırmak amacıyla konu hakkında bilinenlere ışık tutmaktır; böylece bu sorunu durdurmaya yönelik çabalar da hareket kazanabilir. YAZARLAR * Cindy L. Miller-Perrin: Pepperdine Üniversitesi’nde Psikoloji Ordinaryus Profesörüdür. İstismara uğramış, gelişimsel olarak gecikmeli ve diğer sorunlu çocuklar ve aileleriyle birlikte çalışmış olan lisanslı bir klinik psikologdur. Doktor Miller-Perrin; çocuk istismarı, aile içi şiddet, iş ve yaşam amacı ve üniversite öğrencilerinde inanç gelişimi gibi çeşitli konuları kapsayan çok sayıda dergi makalesi ve kitap bölümü hazırlamıştır.  * Robin D. Perrin: Malibu, California’daki Pepperdine Üniversitesi’nde sosyoloji profesörüdür. Onun araştırma alanları ve yayınları, kişilerarası şiddet, sapma teorisi, sosyal problemlerin sosyal yapılandırılması ve din sosyolojisi alanlarındadır. Doktora çalışmalarının ardından Washington, Seattle’daki Seattle Yazarlar Hakkında Pacific Üniversitesi’nde Sosyoloji yardımcı profesörü olarak görev yapmıştır.  * Claire M. Renzetti: Kadına Yönelik Şiddet Araştırmaları Merkezi’ndeki Judi Conway Patton Daimi Profesörü ve aynı zamanda Kentucky Üniversitesi Sosyoloji Bölümü Profesörü ve Başkanıdır. Profesyonel dergilerde 21 kitap ve çok sayıda kitap bölümü ve makalesi yazmış veya editörlüğünü yapmıştır. Araştırmalarının çoğu, sosyal ve ekonomik olarak ötekileştirilmiş kadınların şiddet içeren mağduriyet deneyimlerine odaklanmıştır. Amerikan Kriminoloji Derneği Kadın ve Suç Bölümü Saltzman Ödülü ile onurlandırılmıştır ve aynı zamanda Sosyal Sorunları Araştırma Derneği’nden Lee Founders Ödülü’nün sahibidir. * Sena Gürdoğan: 1993 yılında İstanbul'da doğdu. İstanbul Üniversitesi İngiliz Dili ve Edebiyatı bölümünden mezun olduğunda halihazırda farklı yayınevlerinde çevirmenlik ve editörlük yapıyordu. Çevirdiği başlıca kitaplar arasında Mindfulness, Borderline Kişilik Bozukluğu olan Birini Sevmek, Absent: Yeşil Peri ve Fluxus Feminus kitapları vardır. Şu anda Apamer Psikoloji Yayınlarında Yayın Koordinatörlüğü görevini üstlenmiş olan çevirmen, aynı zamanda gelecek yıl çıkacak Labinlima isimli bilim kurgu eserinin de editörlüğünü yapmaktadır. Teşvik ödülü, Alican Süner’in oldu
Şairlere elçilik ettik
Işıl ÇALIŞKAN Fırat Tanış, müzisyenlik, bestekârlık, şarkı sözü yazarlığı, senaristlik, film yönetmenliği, oyunculuk ve resim dallarında sayısız projeye imza atmış üretken bir isim. “Yani” şarkısı, 2016’dan beri sürdürdüğü “Gelin Tanış Olalım” tiyatro oyunu, yeni gösterime giren “9 Kere Leyla” filmi Tanış’ın projelerinden birkaçı.  Tanış, geçtiğimiz günlerde Şair Behçet Necatigil’in “Solgun Bir Gül Dokununca” şiirinin yorumuyla müzikseverlerin karşısına çıktı. Ada Müzik etiketli “Geriye Kalan” isimli 3 şarkılık EP'nin ilk şarkısı “Solgun Bir Gül Dokununca”. Parça, biri piyano yorumu diğeri ise senfonik olmak üzere iki farklı şekilde dinleyiciye sunuldu. İklim Tamkan’ın prodüktörlüğünü yaptığı ilk versiyonda tek piyanonun vokale eşlik ettiği şarkının düzenlemesi de Tamkan tarafından yapıldı. Tanış ile Solgun Bir Gül Dokununca’yı ve oyunculuk serüvenini konuştuk. ■ “Solgun Bir Gül Dokununca”yı iki versiyonu ile dinleyiciyle buluşturdunuz. Biri piyano yorumu ile diğeri ise senfonik. İki farklı şekilde sunmanızın sebebi neydi? Hangi müzik eseri olursa olsun farklı versiyonlar, oluşturulan farklı atmosferlerle, farklı dinleme biçimleri sağlar. Dinleyici bunun doğrudan farkındadır ya da dolaylı olarak etkilenir.  Her saz tekil ya da başka sazlarla birlikte bambaşka ifade biçimlerine sahip. Hiçbir sazın eşlik etmediği, sade bir vokal söyleyişiyle şiire; İklim Tamkan’ın piyano eşliğiyle öyküye; Ajlan Akyüz’ün senfonik düzenlemesiyle romana yakın bir dinleme mümkün. ■ Bir de Metin Altıok şiiri olan Geriye Kalan’ı dinleyiciyle buluşturuyorsunuz. Neden bu iki şiiri seçtiniz? Geriye Kalan şiirinin bestesi dostum Turgay Yakut’a ait. Özel bir sebebi yok. Sevdiğimiz şairlerin çok sevdiğimiz şiirleri.  TEK KRİTER ŞAİRİNE ELÇİLİK ETMEK  ■ Bir şiirin şarkı olabilmesi için nasıl kriterler gerekli? Her şiir şarkı olur mu? Tek kriter şairine elçilik etmek bence. Bunun dışında bir kriter yok. Sadece her şiir değil, aklınıza gelen yazılı her şey şarkı olabilir. Fakat “nakarata”, “kafiyeye” şartlandırılmış kulak, dinler mi bilmem.  Örneğin müzikaller tiyatro metinlerindeki diyalog ya da monologları şarkı haline getirirler. İlahiler kutsal metinleri müzikle ifade eder. Hatta müzik haline gelebilmesi için illa yazılı bir metin ya da şiir olmasına da gerek yok; halk müziklerinin söz kaynağı çoğunlukla sözlü edebiyattır, efsanelerdir. Bilmediğimiz ya da dünyada hiç olmayan, uydurulmuş bir dildeki yazılı ve sözlü malzemeler de müzik olabilir. ■ Tam da bu noktada sormak gerek. Disiplinler arasında dolaşan bir sanatçı olmanın avantajları neler? Her biriyle bir diğerini besliyor olmalısınız… Evet tam olarak öyle, her biriyle diğerini besliyorum. ■ En son 9 Kere Leyla’da rol aldınız. Nasıl anlatırsınız bu deneyimi? Ezel abi şahsen bir festivaldir. Oyuncuya, her şeyin mümkün olduğu bir dünyanın kapısını açar. Siz de kendinizi kızıl saçlı, yeşil gözlü, çilli biri olarak bulursunuz. Bu anlamda benim için, Ezel abinin her setinde olduğu gibi oyuncu olarak büyük keyif, aldığım bir deneyim oldu. ■ Her zaman duruşu belli olan bir sanatçı oldunuz. Peki sizce sanat politik midir? Evet, elbette politiktir. ■ Sahneleri özlediniz mi? Evet, özledim ama bu süreçte en sağlıklı olan kavuşmayı biraz daha ertelemek. ■ Sizce bu günleri atlattığımızda sanat bir dönüşümün içine girmiş olacak mı? Bahsettiğim en temel hak/emek ilişkisi ya da ilişkisizliği kalıcı bir biçimde çözüme kavuşmadığı sürece bir dönüşüm olmaz, olamaz. Çözümü, sorunun yaşandığı kümenin dışında aramak da aymazlıktır. ■ Yeni yıldan beklentileriniz neler? İnanın sağlık dışında hiçbir beklentim yok.  *** Sendikanın hareket kabiliyeti güdükleşiyor ■ Koronavirüsün başından beri ülkedeki sanatçılar çok zor günler geçiriyor. Bu süreci nasıl görüyorsunuz? Sendika ve dernekler pandemide üzerine düşeni yaptı mı? Açıkçası daha çok tiyatro ve oyunculuk alanında konuya hâkimim. Pandemi başladığı tarihten itibaren oyunlar bir süre kısıtlı imkânlarda devam etti, ancak şimdi tamamen durdu. Yüzlerce özel tiyatro perde kapattı. Bu süreci mümkün olduğunca az zararla atlatmaya yetecek öz sermayesi olmayan -ki kimsenin olduğunu sanmıyorum tiyatrolar kapanma noktasına geldiler, onlarcası da kapandı ve tüm çalışanları işsiz kaldılar.  İşsiz kalanların neredeyse tamamına yakını, çok büyük bir çoğunluğu asgari de olsa sağlanan yardımlardan faydalanamadılar. Bunun en büyük sebebi tiyatro sahiplerinin yani patronlarının, onları sigortalamamış olması.  Kültür Bakanlığı’nın yaptığı açıklamada, Türkiye’de 400 özel tiyatroda yaklaşık 300 sigortalı çalışan olduğu söylendi. Her şeyin güzel olacağını umut eden; üstelik emekten, haktan yana olduğunu her seferinde ifade eden; üstelik sanat üreten insanlar için bu tablo bir utanç vesikasıdır. Pandemi koşullarının zorunlu kıldığı sosyal mesafe dışında, asıl sosyal mesafe budur.  Bu süreçte tiyatro patronlarının, geçmiş dönem SGK borçlarının yapılandırılması yönünde devletten talepleri oldu ve ne tuhaftır ki işlerinden olmuş, üstelik sigortaları ödenmemiş oyuncuların bu tiyatrolar önünde, tiyatro patronlarının taleplerinin kabul edilmesi yönünde eylem yaptıklarına da tanıklık ettik. Patronu tarafından sigortası ödenmemiş bir fabrika işçisinin, patronu lehinde ve fabrika kapanmasın diye devlete karşı eylem yapacağı aklınıza gelir miydi?  Oyuncunun bir işçi olup olmadığı tartışılamayacağına göre (kuşkusuz işçidir), burada sömürünün içselleştirildiği muhakkak.  Ben bir tiyatro sahibi değilim, oyuncuyum ve Türkiye’de oyuncunun işçi olduğunu savunan bir sendikanın, Oyuncular Sendikası’nın bir üyesiyim. Tüm bu süreci oyuncu (işçi) merkezinde değerlendiriyorum ve görüyorum ki pandemi sebebiyle işsiz kalan ve patronu tarafından sigortası yapılmadığı için bu süreçte hiçbir devlet yardımından faydalanamayan oyuncuyla (işçi), bu oyuncuların günlük dahi olsa sigortalarını ödemeyen tiyatro sahibi (patron) aynı sendikaya üyeler. Bu sendikanın hareket kabiliyetini güdükleştiren, başlı başına bir çelişki maalesef. *** Birbirimizi tamamlıyoruz İklim Tamkan: Şarkının düzenlemesini yaparken önce hissettiğim ve iletmek istediğim duyguları piyanodan nasıl çıkarabileceğimi düşündüm. Çünkü daha önce Fırat’tan dinlemiştim. Ama önümde kendi duygularım dışında bir kaynak yoktu. Fırat’la ortak hissettiklerimizi çalmaya çalıştım. Şiiri cümle cümle olarak değil ama oradaki metnin anlatmak istediğini tarif etmeye çalıştım.  Solgun Bir Gül Dokununca benim için o kadar anlamlı ve farklı ki, piyanoyla ona eşlik etmiyorum, biz birbirimizi tamamlıyoruz. Fırat söylerken ne hissediyorsa ben de aynı büyüklükte şeyler hissediyorum.  Fırat’ın bundan sonra çıkacak olan iki parçasının da prodüktörlüğünü yaptım. Bütün parçalarını çok seviyorum ve hepsiyle başka bir bağım var. Her şeye en ince ayrıntısına kadar müdahale ederek son aşamasına getirdik. Ama Solgun Bir Gül Dokununca’nın piyano versiyonu içinde bizzat yaşayıp var olduğum için benim için de çok ayrı. Uçan Süpürge Kadın Filmleri Festivali'nin tarihleri belli oldu
1998 yılından bu yana sinemada kadın emeğini görünür kılmaya çalışan, Türkiye’deki ilk kadın filmleri festivali olarak her yıl dünya çapında yönetmenleri ve oyuncuları ağırlayan, bu alanda çalışan kadınlar arasında bir iletişim ağı kuran ve filmlerinin görünürlüğünü sağlayan Uçan Süpürge Uluslararası Kadın Filmleri Festivali'nin tarihleri belli oldu. 27 Mayıs – 3 Haziran 2021 tarihleri arasında 24. kez düzenlenecek festivalin direktörlüğü; daha önce dokuz yıl İstanbul Film Festivali’nin, 2018’den bu yana da Başka Sinema Ayvalık Film Festivali’nin direktörlüğünü yapan Azize Tan’a emanet. Tan bu göreve gelmesi hakkında: “2020 pek çok kişinin bir an önce bitmesini ve unutmayı istediği bir yıl oldu. Pandemi nedeniyle alınan önlemleri yakından takip etmekle birlikte bu yıl en büyük hedefimiz festivali fiziksel olarak gerçekleştirmek. Online gösterimler için her türlü altyapı çalışmasını yaparken, festivali sinema salonlarında gerçekleştirmek için de çalışıyoruz. Ayrıca festival boyunca Ankara’nın çeşitli mahallelerinde ücretsiz açık hava gösterimleri de düzenlenecek,” dedi. 2021 YILININ TEMASI; “ARAFTAN ÇIKMAK” 2020 yılında ortaya çıkan olağanüstü koşullarda Türkiye’de çevrimiçi düzenlenen ilk festivali gerçekleştiren Uçan Süpürge Vakfı’nın teması; “Evde Kaldık” idi. Bu yılki tema ise “Araftan Çıkmak”. Uçan Süpürge Uluslararası Kadın Filmleri Festivali “Artık bu araftan çıkma zamanı” diyor ve ekliyor: "Tüm mesele, yıllardır verilen mücadelelerin lafta kalmaması, başka bir hayatın mümkün olduğunu müjdelemekle kalmayıp onu yaşayabilmekte, yaşadığımız özgürlüğün ta kendisi olmakta, hem de neredeysek orada, hangi bedenin içindeysek onunla. Değişim ancak biz yaparsak olur, bu araf halinden çıkmanın yolu dayanışmaktan, çalışmaktan ve en önemlisi doğru bildiklerimizi yapmaya devam etmekten geçiyor. Kadın mücadelesinin şimdiye kadar verdiği mücadele ve elde ettiği kazanımlar bu konuda hepimize ilham olabilir." BAŞVURULAR 26 ŞUBAT’A KADAR 27 Mayıs – 3 Haziran 2021 tarihleri arasında düzenlenecek 24. Uçan Süpürge Uluslararası Kadın Filmleri Festivali’nde kısa, uzun, orta metraj kurmaca, deneysel ya da belgesel filmlerinin gösterilmesini isteyen Türkiye’den kadın sinemacılar 26 Şubat’a kadar başvuru yapabilir. Başvuru için gerekenler ucansupurge.org.tr adresinde detaylı olarak yer almakta. Başvuru formuna buradan ulaşabilirsiniz. UÇAN SÜPÜRGE 25 YAŞINDA! 1996 yılında, kadınların ve kadın örgütlerinin birikimlerine olan inançla kâr amacı gütmeyerek yola çıkan, 2017 yılında kurumsal tarihine vakıf olarak devam eden Uçan Süpürge, 2021 yılında çeyrek asrı geride bırakıyor. Uçan Süpürge Vakfı, film festivalinin yanı sıra 25. yıla özel birçok etkinlik ve proje hazırlığında. Kentteki sosyal sorunlara kadınlar tarafından geliştirilen yenilikçi çözümlere ulaşmayı, dijital alanda toplumsal cinsiyet eşitliği üzerine çalışan STK'ların güçlendirilmesini, kültür sanat yoluyla toplumsal cinsiyet eşitsizliğinin önüne geçmeyi, ev içi emeğin ve rollerin yeniden düzenlenmesi ve stajyer avukatların güçlendirilmesini amaçlayan beş farklı proje, bunlardan sadece birkaçı. 2021 yılı boyunca Uçan Süpürge Vakfı’nın gerçekleştireceği etkinliklerin yanı sıra tarihe not düşmek için bu 25 yılın belgeseli de yıl sonunda bitmiş olacak. Yazdıklarıyla yaşayan usta: Özdemir Nutku
Hülya NUTKU Tiyatro alanında söz sahibi olan, yaşamını bu sanata adayan ve bir eğitimci olarak bu alanda yüzlerce öğrenci yetiştiren, tiyatro disiplini ve bilincinin kazandırılmasında rol oynayan bir usta Özdemir Nutku… Benim için o, ustam, hocam, sevgilim, eşim, yol arkadaşım…Ustam çünkü donanımlı, bilgili, birikimli, gerçek bir aydın, bir sanatçı…Hocam çünkü eğitimci olarak paylaşmayı, bilgiyi aktarmadaki kılavuzluğu, öğrenmenin zevkini aşılayan adam…  Sevgilim ve eşim çünkü dolu dolu yaşayan ve yaşatan biri, yanında sıkılamazsınız hayata umutla bakan, çevresine sevgi yayan, alçakgönüllülüğü ile gönülleri fethederken aynı zamanda karizmasıyla büyüler sizi…Yol arkadaşım çünkü hayatta çevresine ve size rota çizer, o tanıdığım dünyanın en üretken ve çalışkan insanıdır… 2004 yılında Afife Jale “Muhsin Ertuğrul Ödülü” ve ardından Profilo’nun “Tiyatroya Adanmış Bir Yaşam” ödülünü alan Nutku “ Değerlerin içinin boşaltıldığı günümüz toplumunda, bilim ve sanat adamı sorumluluğuyla yazdıklarımın ve gerçekleştirdiklerimin arkasında durdum” diyor 1A dergisinde…2017 yılında Bizim İzmir Dergisi’nde “Çalışmak beni hayata bağlıyor. Birşeyler üretmeyi, geleceğimiz olan gençleri bilgilendirmeyi seviyorum. Çalışmak zihnimi canlı tutuyor, hatta hala yeni şeyler öğrenmek isteğinde olduğumdan mutlu bir hayat sürüyorum ve herkesin mutlu olmasını istiyorum. Sorunlar, engeller, kötülükler, haksızlıklar, bunların tümü de geçer gider. Önemli olan olaylara bilinçli bakıp bir damla da olsa insanlara yardımcı olmaktır. İşte mutluluğun gizil gücü buradadır. Benim için çalışmak, öğretmek, yeni şeyler öğrenmek en büyük keyiftir” diyor. Özdemir Nutku çocukluğunu cebinde taşıyan, naif taraflarını hiç yitirmemiş bir sanat adamı ama öte yandan da ciddi, bilimsel araştırmaları, çeviri ve incelemeleri ile tiyatromuzun külliyatını oluşturan bir yazı makinesidir. Çocuksu yanıyla, bilim ve sanat adamlığı onu zenginleştiren ve büyüten özelliğidir. Bir yandan Robert Kolej eğitimi ve İngiliz Dili ve Edebiyatı onun çevirilerinin tadını oluştururken, Almanya’da Georg August Üniversitesi’ndeki Rejisörlük eğitimi bu alandaki ustalığının temelini oluşturur, diğer yanıyla da orta İngilizce kadar orta Almancaya olan hâkimiyetini sağlar. Eleştirmen yanı ise bu sanata verdiği değerdeki ciddiyetini gösterir. 70 li yıllarda Ankara’da tiyatroya adımını attığı anda oyuncuların tirtir titrediğinin, o yılların tanığı olan bizler yani öğrencileriydik. Yazdığı eleştiriler olumsuz yanları içerdiği kadar yapıcı ve öğretici yanıyla da dikkat çekiyordu.. İyi bir müzisyendir Nutku, küçük yaşlarda Rus bir piyanistten dersler alır sonradan hocası Ferdi von Statzer’in önerisiyle 16 yaşında Taksim Şan sinemasında Scarletti, Bach konseri verir. Geleceğin umut veren bir piyanistidir ancak geçirdiği küçük bir kaza nedeniyle caz piyanistliğine geçer, Almanya’da eğitim görürken hem kurduğu quartetle eğitim parasını çıkarır, hem de sonradan Ankara’da Kent Otel’de çalarak para kazanır, sevgili dostu usta oyuncu Ayberk Çölok’a göre o piyanist kalmalıdır, Çölok onun müzikle özdeşleştiğini vurgular. Şairdir, şiir kitaplarıyla konuşulur, dört şiir kitabı vardır. Mavi hareketi içinde yeralır. Son şiir kitabını bilgisayarda yazar ve basar ama yayınevine vermez. Evde Albatros Yayınları adını verdiği birkaç nüsha basar Umarım bundan sonra bir yayınevince basılır. Öğrenciliği boyunca atletizmden uzak durmaz, kısa mesafe koşularının vazgeçilmez, ödüllü atletidir. Yine yurtdışı eğitimi sırasında hız merakı yüzünden Persil firmasının sponsorluğunda Porche arabayla yarışa katılır. Ama ona göre insan inandığı şeyi yapmalı ve yaptığı işin en iyisi olmalıdır, o bir tiyatro aşığıdır. Onun için müzik, atletizm, araba yarışı, şiir yazmak hayatı renklendirir. Almanya’da doktora yemeğinde tanıştığı o yılın Nobel ödülünü alan fizikçi Heisenberg’in tiyatro bilgisine hayran kalarak bilim ve sanatın iç içe oluşunu öylesine bünyesine sindirir ki, sanat ve bilim onda ayrılmaz bir ikili oluşturur. Ülkemizde ne yazık ki sanatla uğraşıyorsanız uygulamacı, bilimle uğraşıyorsanız kuramcı sayılırsınız, o tüm akademisyen arkadaşlarıma, bana ve öğrencilerine bu ikilinin ayrılmazlığının bilincine aktarabilmiş ustamızdır. İlber Ortaylı’nın dediği gibi “Hırsı olmayan bilim adamıdır.” Çünkü sadece kendisiyle yarışır. Üstelik tüm akademisyen arkadaşlarıma “Hocam sizi hedef aldığımızda size yetişmemiz mümkün değil “ dediklerinde “Öyle demeyin çocuklar, benim yaşıma geldiğinizde sizlerin de bu kadar eseri olacak” diyerek inanılmaz bir alçak gönüllülük gösterir. Üstelik o bir mücadele adamıdır. Dil Tarih ve Coğrafya Fakültesi’nin Sevda Şener hocamla birlikte ilk asistanı olur. Aynı fakültede profesörlüğe kadar yükselse de içinde uygulama ve kuramın ve uzmanlık alanlarının olduğu bir fakülte kurma aşkını taşır. Kendisine bu olanağın verilmesi sonucu İzmir’e gelir ve başarır. İlkin Ege Üniversitesi’nde başlar. Atatürk Kültür Merkezi’nin yapımı aşamasında her gün oradadır. Aynı şekilde, Dokuz Eylül Üniversitesi için yapılan Sabancı Kültür Merkezi’nin yapımında bizzat yer alacak sorumluluğu taşır. Atatürk Kültür Merkezi yapılırken bir yandan Almanya’dan ısmarlanan Mercedes tam teçhizatlı bir kamyon geleceği sırada tasarruf tedbirlerine takılınca üzülür ama yılmaz, bu idealini 1992 de gerçekleştirir ve İzmir’de 72 belde ve kentin merkezinde çocuk oyunu sahneleyip 16 öğrencisi ile gezer, oyunun başlangıç müziğini besteler. Bu kurduğu İzmir Büyükşehir Belediyesi Şehir Tiyatroları’nın kamyonudur. Bir yandan İzmir’de Yüksel Çakmur’un Belediye Başkanlığı döneminde İzmir Büyükşehir Belediyesi Şehir Tiyatrosu’nu kurar, yönetmeliği meclisten geçirir, Mehtap Bahçesi olarak anılan Açıkhava tiyatrosunun üstünün kapatılıp İsmet İnönü Kültür Merkezi’nde hayat bulmasını sağlarken üstelik orada şehir tiyatrolarının kamyon tiyatrodan sonra ilk oyununun provalarına başlamışken, Başkanın Ege TV’yi kurma hevesiyle havada kalır. Bu konuda da bugüne kadar mücadele vermiştir. Yıllarca İzmir Atatürk İl Halk Kütüphanesi’nde yer alan Halk Bankası, Ziraat Bankası ve Pınar Süt Çocuk Tiyatrosu’na müzikler besteler. Üstelik yıllar sonra kapatılan Pınar Süt Çocuk Tiyatrosu’nun yeniden açılması için Yaşar Holding yetkilileri ile konuşarak açılmasına neden olur. Coşkun Aral’ın İz TV’de yaptığı Pınar Süt Çocuk Tiyatrosu’nun 35.kuruluş yılı programı nedeniyle orada bulunan Yaşar Holding yetkililerinden, Yiğitbaşı ailesine ricada bulunur.PınarÇocuk Tiyatrosu yeniden açılır ve bu yıl üçüncü yılına girer. İzmir’e geldiği yıllarda karkas halinde Konak meydanının ortasındaki opera binasının sevimsizliği, hiçbir resim galerisinin olmaması, kitabevlerinin sayısı onu üzer. (Aydın ve İleri Kitabevi vardır sadece) Ardarda gelen sanat hareketleri onu mutlu eder. Elhamra’nın bonmarşe olmasından kurtulması için çaba gösterir. Senfoni orkestrasının kurulması, opera ve balenin açılmasına çocuk gibi sevinir. Yıllarca İzmir Tiyatro Günleri’nin Ahmet Priştina’dan bu yana danışmanlığını yapar. İksev’in kuruluşunda yeralır. Witti’nin (Dünya Uluslararası Tiyatro Eğitimi Enstitüsü) kuruluşunu gerçekleştirir, Bölümü’nü bu kuruluşun Avustralya’da Nepean Üniversitesi’nde yapılan Festivaline taşır. Bu ilişki hem Malcolm Keith Kay’in üniversitemizde hoca olmasını sağlar hem de aynı Enstitü’nün bu kez Festivali’nin İzmir’de yapılmasına olanak sağlar. Bölüm artık Sidney’de zirveye çıkmış, rektörümüz Prof.Dr. Namık Çevik’e gönderilen Dokuz Eylül zirvedeki topluluk faksı okulu önemli bir noktaya taşır. Özdemir Nutku, rektörümüz Prof. Dr. Namık Çevik’in Güzel Sanatlar Enstitüsü’nü kurmasıyla Nutku, Enstitü’nün ilk müdürü olur. Artık fakültemizin bir dergisi vardır ve Nutku masa üstü yayıncılığı okula getirir. İKSEV’in ilk festivalinde sahnelediği “Lysistrata” adlı oyunla festivalin uluslararası platformda bir tiyatro oyunun yeralması koşulunu yerini getirmesiyle İzmir sanat konusunda kalkınan bir kent olur. Oyun hem fuar açıkhavada hem de Bostanlı Açıkhava Tiyatrosu’nda oynanır. Dönemin Festival Komitesi Başkanı Aydın Gün’ün teşekkürlerine mazhar olur. 1998 de Kent Tiyatrosu’nun kurucusu olur. Bu kez bölümün hocalarının oynadığı bir oyunu (Neill Simon-Sevgili Doktor) birçok sahnede sergilerler. O güne kadar bölümümüze 17 yabancı hoca kazandıran Nutku bu kez Varlam Nikoladze ile bu tiyatroyu kurmuştur. Kuruluşundan bu yana fakültemize Turgut Özakman, Suat Taşer, Metin And, Sedat Veyis Örnek, Haşim Hekimoğlu, Sezer Tansuğ, Turgay Gönenç, Gültekin Oransay gibi birçok değerli hocalarımızı da kazandırmıştır. Kabına sığamayan, bölüm adına çalışan Nutku, aldığı teklifle Kıbrıs’a gider. Orada Yakındoğu Üniversitesi Sahne Sanatları Fakültesi’ni kurar ve dekanı olur. Dostu İlhan Selçuk Tüyap fuarında “Özdemir adayı da yeşillendirmeye gidiyor” der. Orada Kuzey Kıbrıs Türk Cumhuriyeti’nin kuruluş yıldönümünde, Lefkoşa Belediye Tiyatrosu’nda oyun sahneler ve Ankara Yeni Sahne turne gerçekleştirir. Kıbrıs’ta iki yıl kalır dönüşünde 1976 da kurduğu bölümde, 2002 ‘den 2017 ye değin, ders vermeye devam eder. Emekli profesörlerin ders vermemesi kararı onu ve öğrencilerini ziyadesiyle üzse de ne bu sanattan ne de öğrencilerinden kopmaz. Daha önce çevirisini yaptığı Friedrich Dürrenmatt, John Osborne, Gyula Hay, M.Hastings, H.Actenbursch, Thomas Bernhardt, Charles Morgan, Georg Tabori (2), Gerhard Boris, B.Brecht (3) gibi yazarlardan sonra 29 Shakespeare, 7 C.Marlowe ve 2 Ben Jonson eseri çevirir. Shakespeare Sözlüğü gibi koca bir eseri 8 yılda tamamlar. 143 kitaba imza atar. 49 ödülle yaşamını taçlandırır. Yaşarken neler söylenmedi ki onun için, meslektaşı Sevda Şener, “Her zaman genç kaldı. Yapıcı gücünün, yaratıcı yeteneğinin hakkını vermek için durmadan yayım yapan, imrenilesi bir bilim adamı oldu” der Onu bir Rönesans insanı olarak gören Efdal Sevinçli “Çalışmak, çalışkan olmak…Çalışmak eylemi, çevreme baktıkça Özdemir Nutku’yla daha bir anlam kazanıyor. Çalışmak eylemini Nutku’yla bütünleştirmek, sözcüğün anlamını güçlendiriyor, güzelleştiriyor ”diyerek açıklar. Semih Çelenk, Özdemir Nutku’nun müthiş bir “akademisyen koçu” olduğunu söyler. Gürol Tonbul için hocası Özdemir Nutku “Kül Altındaki Kor” dur. Tıpkı mezunların dediği gibi “Her birimiz o ulu çınar ağacının yapraklarız” betimlemesi gibi…Belediye Başkanımız Tunç Soyer’in dediği gibi “Özdemir Nutku İzmir’dir, İzmir Özdemir Nutku’dur.” Bu nedenle İzmir kültür, sanat ortamının oluşmasında Nutku’ya çok şey borçludur. 2019 yılı Eylül ayında önce yıllarca eserler ürettiği Ören’de, Belediye tarafından katıldığı ilk kitap fuarının ardından “Burhaniye vatandaşı” ilan edilen Nutku, ardından 29 Eylül’de düzenlenen ve TÜRVAK’ın İstanbul Maslak’ta Hilton Oteli’nde düzenlediği bir törenle bizi, örnek oluşturan model bir çift olarak “Yılın En İyi Yaş Alan Çifti” seçerek, ödül olarak porselen bir hayat ağacıyla taçlandırsa da gidemediğimiz için üzülen Özdemir Nutku’yu kaybettikten sonra, vedalaşmak yerine hoş geldin demeyi yeğleyen, canım hocam Ayşegül Yüksel, Cumhuriyet Gazetesi’nde duygularını şöyle açıklıyor: “(..) hocamızın ardında bıraktığı, son yıllarda tamamlanmış, yayımlanmayı bekleyen yapıtları var (…) “Huyum gereği başladığım işi bitirmeden rahat edemem” diyen ve “ölüme inat” durmadan üreten hocamızla “vedalaşmalı” mı şimdi, yoksa ona bir kez daha “hoş geldin” mi demeliyiz?” Geçekten de basılacak dört Christopher Marlowe çevirisi, iki Ben Jonson çevirisi, otuz dokuz Shakespeare eserinin incelendiği Bir Sahnedir Dünya başlıklı inceleme yapıtının yayına hazırlandığı ve en önemlisi “2019’a Merhaba” dediği, tiyatroya adanmış bir yaşamın anlatıldığı Suda Ayak İzleri başlıklı iki ciltlik anılarının yayıma hazırlandığı bir sürece “Merhaba” demek olsun. Bütün bunlar, Özdemir Nutku’nun yazdıklarıyla yaşayacağının kanıtı gibi duruyor. Doğum günü kutlu olsun. Daima Rebecca
Daphne du Maurier’in “Rebecca”sı, “Dün gece rüyamda yine Manderley’deydim” diye başlar. Anlatıcımızın ilk cümlesi… Kitap (ve filmler) boyunca adı açıklanmayan genç, çekingen, deneyimsiz bir kızdır bu. O kendisini şöyle anlatır: “Kısa, düz saçlar, gençlik dolu, pudrasız bir yüz, bol bir manto ve etek, kendi eserim olan bir süveter; Bayan Van Hopper’ın peşinden ürkek, huzursuz bir tay gibi giden bir genç kız.” Sonra da çok sevdiği karısı Rebecca ölmüş olan Max de Winter’in (Lord Laurence Olivier) peşine takılıp adamın evi Manderlay’e gidecektir huzursuz tay. “Rebecca”nın ilk cümlesi gibi hatırladığım bir ilk cümle daha var: “Eskiden katilleri Dörtyol ağzında asarlardı.” Bunu da bir anlatıcıdan duyuyoruz. Ama bu sefer adını bildiğimiz bir anlatıcıdan, Philip’den. Bir küçüklük hatırası, amcası Ambrose’la beraberken. Yıllarca ona oğlu gibi bakacak, derken Floransa’ya gidecek, orada âşık olup sonra da ölecek Ambrose. “Rebecca”nın (Bir tanesinin adı da Türkçe’ye çevrilmiş: Rebeka) sayıları 10’u bulan sinema filmi, TV yapımı ve radyo programı uyarlaması var. “My Cousin Rachel/Kader Yolcuları”nın ise bir TV dizisi, benim bildiğim iki de filmi. Yeni olanı, 2017 yapımı, Roger Michell yönetmiş. Rachel’ı da Rachel Weisz oynuyor. Bizim asıl hatırladığımız ise, Henry Koster’in yönettiği, 1952 tarihli film. Senaryosunu Nunnally Johnson yazmış. Rachel’ı sonradan 104 yaşına kadar yaşayan Olivia de Havilland oynamış. Ona âşık mı olsun, amcasının katili olduğundan şüphelendiği için nefret mi etsin bilemeyen büyümüş Philip’te Richard Burton’ı izliyoruz. İşin hoş tarafı, “Rebecca”yı da Miss Havilland’ın onun gibi Oscarlı aktris olan ve neredeyse ömür boyu dargın kaldığı kardeşi Joan Fontaine oynamıştı. Filmin Oscar adayı senaryosu da Robert E. Sherwood’a aitti. Bu kitapları ilk okuduğumda, ilkokulda, 4 ya da 5’te olmalıyım. Babamın kitaplarını yazarların soyadı sırasına göre yerleştirir, defterlere de sırayla yazardım. (Henüz kartları keşfetmemiştim). Dauphne du Maurier’i, psikolojik gerilimlerini, tarihi maceralarını severdim. Sonra hepsinin filmlerini de gördüm. Ama hikâyelerini bir araya getiren bir kitap yoktu. Olsaydı “Kuşlar” (Alfred Hitchcock) ile “Don’t Look Now”a (Nicolas Roeg) o kadar hazırlıksız gitmezdim. Gerçi hem kitapları, hem sinemayı (artık mecburen bazı TV dizilerini de) sevenlere gene de kurtuluş olmuyor. Çünkü kitap finalleri hemen hemen hepsinde az-çok değişmiş halde. Daphne du Maurier de yönetmenlerin bu yaratıcılık hevesinden kendini kurtaramamış. Peki, durduk yerde sevgili yazarımla kitabı Rebecca nereden aklıma geldiler? Eh, durduk yerde gelmediler tabii. İthaki Modern’den Levent Göktem çevirisiyle “Rebecca” çıkmış. 500 sayfaya yakın bir kitap. Oysa ben çocukluğumun “Rebecca”sını (sonradan da okudum ya) daha ince sanıyordum. Demek hurufat küçükmüş ama gözlerimiz de sağlammış. Du Maurier’nin ve ondan neredeyse bir asır önce “Beyazlı Kadın”, “Ay Taşı” gibi kaliteli kitaplarıyla zaman zaman Cinayet Masası programına dâhil ettiğim bir başka İngiliz yazarın, Wilkie Collins’in kadrini kıymetini bilmekte fayda var. Polisiye ile yakın ilişkileri olan yazarlardır, ayrıca iyi yazarlardır. Sanatkâr bir ailenin çocuğu olan Daphne du Maurier’e Sir Alfred Hitchcock’ın da kefil olacağından eminim. Ne de olsa onun kitaplarından “Rebecca”, “Jamaica In/Kanlı Meyhane” ve hikâyesi “Birds/Kuşlar”ı sinemaya o uyarlamıştı. Du Maurier ise içlerinde en çok, aynı adlı kısa hikâyesinden Nicolas Roeg’ün uyarladığı ”Don’t Look Now/Karanlığın Gölgesi”ni beğenmişti derler. Doğrusu tamamen aynı fikirdeyiz. Gerçi üstat Roeg, uyarlarken epeyce de değişiklik yapmış. Ne yazık ki iki hikâyeyi de okumadım. Atilla Dorsay’ın da “Milliyet Sanat”taki bir Rebecca yazısıyla andığı Daphne du Maurier karmaşık bir hayatı olan, ilginç bir kadındı. Yazdıkları okumaya değer, Collins’inkiler de. 1940 yapımı “Rebecca”, aynı zamanda İngiltere’den ABD’ye giden Alfred Hitchcock’ın yeni ülkesindeki ilk filmiydi. On dalda Oscar’a aday oldu, En İyi Film ve Görüntü Yönetmeni ile (George Barnes) ödülü aldı. Bulursanız mutlaka izleyin… Amazon Prime Video Türkiye'nin Ocak 2021 takvimi açıklandı
'Sex and the City' dizisi geri dönüyor
1998-2004 yılları arasında altı sezon yayımlanan, büyük başarıya ulaşan ve sonrasında iki filmi çekilen "Sex and the City" dizisi, "And Just Like That..." adıyla ekranlara geri dönüyor. HBO Max, yarımşar saatlik 10 bölümden oluşacak yeni dizinin çekimlerine bahar sonunda başlanacağını açıkladı.HBO Max, yarımşar saatlik 10 bölümden oluşacak yeni dizinin çekimlerine bahar sonunda başlanacağını açıkladı. BBC'de yer alan habere göre yeni dizide orijinal kadrodan Sarah Jessica Parker (Carrie), Cynthia Nixon (Miranda) ve Kristin Davis (Charlotte) rol alacak. 30'lu yaşlardaki New Yorklu kariyer sahibi dört kadın arkadaşın öyküsünü anlatan dizide Samantha karakterini canlandıran Kim Cattrall ise "And Just Like That..."te olmayacak. Sarah Jessica Parker'la kavgalı olduğu belirtilen Cattrall, Temmuz 2019'da "bir daha asla Sex and the City filminde rol almayacağını" açıklamıştı. 'DAHA KARMAŞIK BİR YAŞAM YOLCULUĞU' HBO Max'ın açıklamasında yeni dizinin "30'lu yaşlarda başlayan karmaşık bir yaşam gerçekliği ve dostluk yolculuğunun 50'li yaşlardaki daha karmaşık bir yaşam gerçekliği ve dostluk serüvenine" odaklanacağı belirtildi. Sex and the City, Candice Bushnell'in aynı adlı kitabından uyarlanmıştı. 2008'de gösterime giren "Sex and the City" filmi dünya genelinde toplam 419 milyon dolar gişe geliri elde etmişti. İki yıl sonra yapılan ve olumsuz eleştiriler alan "Sex and the City 2"nin gişe geliri ise 291 milyon dolarda kalmıştı. Sanat, tümüyle ciddiye alınmalı
Işıl ÇALIŞKAN “Tuttu Fırlattı”, “Ne Yapardım”, “Her Gece” şarkılarıyla müzikseverlerin gönlünde taht kuran Gökçe, Balkan esintili tarzıyla farkını her daim ortaya koyan bir sanatçı. Popüler müziğe bir alternatif sunan müzisyen, şimdi yeni single çalışması “Aksiyondayım” ile dinleyici ile buluştu. Saksafon ve trompet gibi enstrümanlarla Balkan pop tarzından şaşmayan müzisyen, bu şarkı ile kendi alışılmış tarzına fark edilir, yeni bir şeyler eklemek istediğini söylüyor. Sözü ve müziği Gökçe ile Efe Onat imzalı şarkının aranjesi Serhat Özen'e ait. Müzisyen ile yeni şarkısını ve müzik serüvenini konuştuk. ► Aksiyondayım ile dinleyicilerinize yine farklı bir tarz sundunuz. Rock, pop, Balkan esintileri… Müzikte yeniliğe nasıl bakıyorsunuz? Kendi alışılmış tarzıma fark edilir, yeni bir şeyler eklemek istedim. Çok yenilikçi bir insan değilimdir. Buna rağmen ben de hep aynı tarz müzikleri dinlemiyorum. Dinlediğim ve sevdiğim şeyleri müziğime katmak istedim. Yollarımız Efe Onat'la kesişince bu tarz ortaya çıktı. Efe, “Hadi beraber bir şarkı yapalım ve senin sevdiğin tarz olsun” dedi. Benim sevdiğim tarzda, benim müziğimin altına hiphop beat'ler düşündük. Öyle şarkı yapmaya başladık beraber. Düzenlemeyi de Serhat Özen yaptı. Onların ve benim birikimimle ortaya daha fark edilir bir değişiklik çıktı. Fakat sound asla farklı bir Gökçe sound’u olmadı. Tarzımın çok dışına çıkmak istemiyorum. Her şeyiyle yepyeni olmaya karşıyım. Daha doğrusu karakterim öyle.  SESİM DUYGUSAL ŞARKILARA YAKIŞIYOR  ► Balkan ezgilerini müziğinizde sıkça harmanlıyorsunuz. Enerjik kişiliğinizin sanatınıza yansıması olarak değerlendirilebilir mi? Bu, aslında benim 2011 yılından beri dinlediğim müzik tarzı. Türkiye'nin ve bazı diğer ülkelerin uzak olduğu bir tarz. Benim tarzım daha akustik alt yapılıydı. Elektronik veya beat altyapılı değildi. Bazı şarkılarımın bazı yerlerinde tadında elektronik sesler vardı. Bu sefer şarkımda hiphop beat var. Onun üzerine gelişen bir şarkı, yoksa yine benim tarzım. Dinlediğim gruplar azalınca, bari ben yapayım, kendimi dinleyim dedim (Gülüyor). Tabii ki bu yine akustik yapmayacağım anlamına gelmiyor. Sevdiğim her şeyi müziğime katabilirim.  Sorunuza gelirsek müziğime kesinlikle enerjik karakterim yansıyor. Fakat bilen bilir sesim duygusal şarkılara çok yakışıyor. Ben de çok seviyorum nağmeli nağmeli, ağır şarkı söylemeyi. Bol bol söyleyeceğim. Enerji enerji bir yere kadar (Gülüyor).  ► Davul ve gitar da çalıyorsunuz. Enstrüman hâkimiyetinin müziğinize katkılarından söz eder misiniz? Gitara emek vermedim açıkçası. Benim esas enstrümanım davuldur. Davul çalmasaydım bu bestelerin çoğu böyle olmazdı. Ritm üzerine şarkı çok yapıyorum. Mesela piyano ile yaptığım iki şarkı var. Biri “Yirmili Yaşlarım” diğeri ise “Tadına Bakmadan”. Bunlar inanılmaz farklılar. Daha çok Kuzey Avrupa sound’u içeriyor. Enstrüman beste tarzınıza kesinlikle çok etki ediyor.  DOĞAL SÖYLEMEYE ÇALIŞIYORUM  ► Bir röportajınızda Tanju Okan gibi daha teatral söylemek istediğinizi söylemiştiniz. Hafif gülerek, ağlayarak... Bu yönde çalışmalar söz konusu mu? Genellikle doğal söylemeye çalışıyorum aslında. Fakat bir gün o bahsettiğim tarzda şarkılar üreteceğim ve o zaman bu söylediğimi uygulayacağım.  ► Kostümlerinizi de kendiniz hazırlıyorsunuz. Ve aslında konserlerde ve kliplerde bir görsel şov sunuyorsunuz. Tüm bunlar bir sanatçı için ne kadar önemli? Farklı zevklerinizin olması önemli. Çünkü birilerinden yardım alırsanız herkes gibi olursunuz. Tabii ki yardım alıyorum ama benim gibi düşünen insanların tasarladığı şeylerden giyiyorum. Yine de klip neyi istiyorsa o olmalı. Yani “Her şey Bitmedi Bitemez” klibinde kumsalda üzgün üzgün dolaşan bir kadının hırka, doğal elbise ve neredeyse makyajsız olması gibi.  YARDIM ALMADAN YAŞAMAK İMKÂNSIZ  ► Pandemiyle birlikte müzik emekçilerinin içinden geçtiği süreçle ilgili neler söylersiniz? İnanılmaz zor. Herkes için çok zor ama 5 kuruş maaşı olmayan ve eşi de müzisyen olan bir insanın aile yardımı olmadan yaşaması imkânsız. Söylenecek çok şey var. Anlatmaya sayfalar yetmez. Fakat şunu söyleyeyim: Sanatı tümüyle ciddiye almak lazım. Müziği hâlâ sadece eğlence sektörü olarak gören ve onu hobi olarak algılayan milyonlarca insan var.  ► Siz bu süreci nasıl geçiriyorsunuz? Ben bazen umut dolu bazen hüsran dolu geçiriyorum. İnişlerim çıkışlarım çok oldu. Fakat ben şanslı kesimdeyim. Marmaris'te yaşıyorum. Buralarda doğada nefes almak daha mümkün. Yeni bir enstrüman öğrenmeye başladım. Bana ilaç gibi geldi. Çok fazla ürettim. Artık ürettiklerimi yayınlamaya başlıyorum. Özetle elimden geldiğince bu dönemden kârlı çıkmaya çalışıyorum. Politik entropi
Termodinamiğin ikinci yasasına göre ‘evrende genel olarak düzensizliğe doğru gidiş vardır’. Entropi olarak adlandırılan bu ‘düzensizliğe doğru gidiş’ durumu sadece fiziksel-kimyasal değişimler için değil, toplumsal olgular için de geçerlidir. Basite indirgeyerek söylersek, “Nerede o eski günler!” ya da binlerce yıl öncesinin taş tabletinde bile rastlanan “Ne olacak bu gençliğin hali?!” gibi yakınmaların çıkış noktası da bu entropi durumudur. Anlatılarda da durum farklı değil; masallardan Hollywood filmlerine dek klasik anlatı geleneğinin öykü gelişimi de benzer biçimde işler: Önce bir düzen görürüz, sonra bu düzenin bozuluşunu, daha sonra yeniden inşasını izleriz. Yeniden inşa edilen düzen başlangıçtaki değil, yeni bir düzen durumudur. 1) Düzen - 2) Düzenin bozuluşu - 3) Düzenin yeniden inşası grafiğinde sadece 1’den 2’ye geçiş değil, 2’den 3’e geçiş de bir entropi durumudur. Bir durumun düzen ya da kaos şeklinde nitelenmesi bakış açımıza göre değişir ama bu entropik değişme durumu -diyalektik yasa- asla değişmez. ••• 1) Nisan 2002: Jürgen Habermas Türkiye’deydi. İnanması zor gelecek belki ama, Frankfurt Okulu’nun yaşayan son temsilcisi olan Habermas’a Ankara’da TÜBİTAK ev sahipliği yapmıştı. Habermas, demokrasi, anti-demokrasi, toplumun iletişimsel eylemliliği gibi konulardan söz ettiği konferans dizisine TÜBİTAK Feza Gürsey Toplantı Salonu’nda başladı. İstanbul’daki konferans ise Boğaziçi Üniversitesi’ndeydi. Ne şanslıyım ki o gün ben de oradaydım. Albert Long Hall adlı muhteşem tarihi binaya girdiğimde ön sıralarda oturan dinleyiciler arasında Osman’ı (Kavala) gördüm. Biraz sonra Habermas kürsüye geçti. Burnundaki sorundan dolayı konuşması biraz sorunlu olan Habermas’ın söylediklerinin tamamını anlayamadım ne yazık ki, ama anladığım kısımlar yeterince iyiydi; farklılıkların zenginleştireceği bir dünya kurma mücadelesinde araçsallaşmış iktidar kurumlarına karşı toplumsal direnişin en basit olanakları iletişim biçimlerinde yatıyordu. 2) Kasım 2002: AKP genel seçimleri kazandı, RTE başbakan oldu. 18 yıl boyunca, RTE-AKP iktidarı kendi düzenini kurabilmek amacıyla akla hayale gelmeyecek uygulamalara imza attı. Ülke yönetimi hukuk kurumlarından ekonomisine kadar her yönden doğrudan RTE’ye bağlandı. Topluma tüketim pompalanırken ekonomi bugün Beşli Çete olarak anılan -benim ‘Beş Haramiler’ demeyi tercih ettiğim- inşaatçılara peşkeş çekildi. Hukuk, ülke tarihinin hiçbir döneminde görülmediği kadar taraflı ve son derece saçma biçimde bir kişinin ağzına bakar hale getirildi. Entropi var gücüyle iş başındaydı: 2002’de Habermas’a ev sahipliği yapan TÜBİTAK, ‘Kuran okunan fasulyenin daha sağlıklı büyümesi’ gibi projelere verdiği ödüllerle Diyanet İşleri Başkanlığı’nın bir şubesine dönüştürüldü. 2002’de Boğaziçi Üniversitesi’nde Habermas’ı dinleyen Osman Kavala akıl almaz bir hukuk katliamıyla, var olmayan suçlardan hapsedildi. 2002’de Habermas’ı ağırlayan Boğaziçi Üniversitesi’ne Ocak 2021’de bir darbe düzenleyen RTE, milletvekili aday adayı olacak kadar AKPli bir ismi kayyum-rektör olarak tayin etti. Yaptığı atamanın bilimsel bir kuruluşa yakışmayan partici politik doğasını dile getirerek durumu protesto edenleri ise, tam da kendisinden bekleneceği gibi, terörist ilan etti. 3) Ocak 2021: Entropi hayatın her alanını etkiliyor; kaostan düzen, düzenden yeni bir kaos, o kaostan başka bir düzen çıkıyor. Diyalektik süreçte aslında bu kaosların her biri bir ‘düzen’, düzenlerin her biri bir ‘kaos’; ve birbirlerini potansiyel olarak içlerinde taşıyorlar. 18 yılda öğrendik ki, RTE-AKP iktidarının entropi motorunun en önemli anahtar sözcüğü ‘reform’dur. RTE 26 Aralık 2020’de "İnşallah 2021 yılı milletimize söz verdiğimiz gibi demokratik ve ekonomik reformlar yılı olacaktır.” dediğinde bu yüzden ürpermiştim. Ama ürperti de bir yere kadar! Çünkü o RTE ‘reform’larının hepsi bağrında kendi yıkımını taşıyor. Şu an içinde bulunduğumuz kaostan da bir düzen çıkacak. RTE ve yandaşları büyük olasılıkla bunun nasıl ve neden böyle olduğunu ‘yine’ anlamayacak. Çünkü başkalarının düşüncelerini hiç önemsemiyorlar, çünkü kurdukları kaos düzenine doğrudan dahil olmayan hiçbir gelişmeyi umursamıyorlar, çünkü entropiyi anlamıyorlar. Ama sorun değil, entropi onları anlıyor! İkilemlerin ürünü
Nuray Salman İranlı yönetmen Majid Panahi, yıllar sonra işkencecisiyle karşılaşan savaş fotoğrafçısının öyküsünü beyaz perdeye aktardı. “Dövüş Horozu’’ filmi bir savaş fotoğrafçısının yıllar sonra işkencecisiyle karşılaşması ve ondan intikam almaya çalışmasını konu alıyor.  Majid Panahi’yle ‘’Dövüş Horozu’’ filmini ve fotoğrafçılığını konuştuk. ► “Dövüş Horozu‘’ filminiz ne zaman vizyona girecek? Oyuncu kadrosunda kimler var?  Filmin vizyon tarihi daha belli değil ama festivaller döneminden sonra yani 2021 Aralık, 2022 Ocak gibi bir tarih olabilir. Ama festivallere marttan itibaren göndereceğiz. Oyuncularımız; Ahmet Melih Yılmaz/ Gonca Vuslateri/ Mehmet Usta/Nilay Erdönmez/ Meysa Alisa/ Serkan Kuru/ Rıza Akın/ Ali Seçkiner/ Can Ali Çalışandemir/ Aydın Orak/ Tekin Alkan.  ►Neden “Dövüş Horozu’’?  Horoz dövüşü bir metafor olarak kurbanların bireysel hikâyelerine gönderme yapıyor. Her karakter bir “dövüş horozu” gibi… Hazar, yıkılmışlığın; Zaidan, acının; Amira, intikamın; Kadir, hırsın; Ceylan, sevginin ve Fatima, umudun vicdanla yer yer yan yana, yer yer karşı karşıya gelen ikilemlerinin ürünüdür.  ►Filminizle vermek istediğiniz mesaj nedir diye sorsam… Film, bir savaş fotoğrafçısının yıllar sonra işkencecisiyle karşılaşması ve ondan intikam almaya çalışmasını konu alıyor. Bu coğrafyanın insanları savaşsız geçen sayılı günler görmüştür. Yangın bizim evimize düşmese bile komşularımızın evlerinde hep yangın var ve bazen o yangının dumanı nefesimizi tıkar. Dövüş Horozu, savaş tutkusunun, tutsaklarının kâbusa dönüşmüş rüyalarının hikâyesidir. Normal insanların ömür boyu taşıdığı travmaların hikâyesi. Kaybettiklerinin intikamını almak ya da yeni bir başlangıca şans vermek, bu ikilemde kalan karakterlerin hikâyesidir.  ►Fotoğrafçılıkla ilgili serüveniniz nasıl başladı?  18 yaşıma geldiğim zaman ilk işime çevirmen olarak girdim. İlk maaşımla bir Zenith fotoğraf makinası aldım ve fotoğrafçılığa başladım. Hayatım boyunca amatör fotoğrafçı olarak fotoğraf çektim yani para kazanmak için yapmadım o işi. Lisede matematik bölümünü bitirdim ve mimar veya mühendis olmayı hayal ediyordum. Ama bir yıllık bir felç dönemi yaşayınca okumaya, düşünmeye daha düşkün oldum ve yürüyemediğim için doğaya çıkıp fotoğraf çekmeyi her gün hayal ediyordum. Felçlik dönemi 18 ay sürdü. Resim kitap ve şiir dolu 18 ay. Bir tepenin üstünde tek bir ağacın fotoğrafı vardı odamda ve her gün oraya gidip o ağacın fotoğrafını çekmeyi hayal ediyordum. Yıllar sonra o ağacın fotoğrafın çektim. Daha güzeli fotoğrafçısıyla da tanıştım, Abbas Kiarüstemi. İlerleyen günlerde kişisel bir sergi açmayı düşünüyorum.  ►Neleri fotoğraflamayı seviyorsunuz?  Fotoğrafçılığa doğada başladım, yıllar sonra sokak fotoğrafçılığa yaptım. Şu an iki sevdiğim stili böyle yarattım. Bu ikiliyi bir araya getirerek; insan figürlerine ve doğaya şehir mimarisinin yansımasından bakıyorum ve siyah-beyaz çekiyorum. O figürler sırlarını, geçmişlerini, hasretleri ve duygularını yansımalar vasıtasıyla bizimle paylaşıyorlar. Amerika… Amerika
Yıl 1954… “Amerika Amerika/Türkler dünya durdukça/Beraberdir seninle/Hürriyet Savaşında” diyordu tango kralımız Celal İnce… Çocukluk günlerimden hayal meyal anımsıyorum bu parçayı. NATO üyesi olabilmek için Kore savaşında Amerikalıların yanında çarpışıp, şehitler verilmesinin ülkemiz için ‘hayırlara vesile’ olduğunun gözümüze sokulduğu yıllardı… Yıl 1963… 50’li yılların başında McCarthy’nin başlattığı ‘Cadı Avı’ sürecinde ‘Amerika Karşıtı Faaliyetleri Soruşturma Komitesi’ne ifade vererek, sinemacı arkadaşları aleyhinde ifade veren Elia Kazan, “America America” adlı filminde yurdundan göç edip, Amerika’ya yerleşen Kayserili Rum ailesinin öyküsünü anlatıyordu, bir yıl önce yazdığı romandan yola çıkarak. Tabii, o filmi yıllar sonra izleyebildik. Karaköy rıhtımındaki hamalları göstererek ‘Türk düşmanlığı’ yapmıştı (!) çünkü Elia… Kazan’ın ailesinin İstanbul’dan gemiye bindiği (1909) yüzyıl başında, bir ‘Vaatler Ülkesi’ idi Amerika… Ama, yoksullar için yaşam pek kolay değildi. Kazan’ın filminde anlattığı sorunlar, iki dünya savaşı sırasında daha da ağırlaştı. Savaş sonrasının teknolojik ve ekonomik gelişmeleri orta sınıfı büyütürken, bu sınıfın ‘Amerikan ideolojisi’ ile beslenmesi gerekiyordu. Hollywood, bu hedef doğrultusunda önemli bir misyon üstlenerek, bu ideolojiyi tüm ülkelere ihraç etmeye başladı. Amerikan sineması, milliyetçilik temeli üzerinde yükseldi. “Hoşgörüsüzlük”ten “Bir Ulusun Doğuşu”na “Rüzgar Gibi Geçti”den “Batının Fethi”ne, Amerika’nın kuruluş yıllarını konu alan sayısız film üretti Hollywood adlı ‘düşler fabrikası’. Kızılderililer ve siyahlar ‘kötü adam’larıydı bu filmlerin. Hıristiyan değerlerin toplumda kökleşmesinde, ‘Amerikan Rüyası’nın, yalnızca Amerikalıların değil, dünyanın dört bir yanındaki orta sınıfların bilinçaltına yerleşmesinde önemli bir işlev üstlendiler. Tabii, biz de payımızı aldık bu kültür bombardımanından. Çocukluğumuz, bu filmlerle geçti… Ardından, Amerika’nın gerçek filmleri ile karşılaştık; darbeler birbirini izledi… Hep, ‘onların çocukları’ kazanıyordu. Ama, geniş kitleler bunun farkına varamıyordu. Çünkü, ‘komünizm tehlikesi’ yalanı ile uyutulmuş, ‘Amerikan Rüyası’nın karşı durulmaz cazibesine kapılmışlardı. 21’inci yüzyılda Amerika’da yaşananlar da bundan çok farklı değil. Kapitalizmin yeni bir evresine geçilirken, mavi yakalılar giderek güçten düşüyor, plazalarda çalışan yeni orta sınıf mensuplarının önünde yeni ufuklar açılıyordu. Ama, çok geçmeden ayaklar suya erdi. Kapitalizmin bunalımı giderek ağırlaşıyor, orta sınıflar bir süreliğine elde ettikleri refah düzeyinden hızla gerilere düşüyordu. Disney’in Donald Duck’ı ile büyüyen orta sınıflar için yeni bir ‘kahraman’ gerekiyordu. Donald Trump sürüldü piyasaya… Film gibi… darbe gibi Birkaç gün önce, ekranlarımızda heyecanlı bir film gibi izlediğimiz ‘Kapitol baskını’, Amerikan toplumunun günümüzdeki sorunlarının bir dışavurumuydu sanki. Dünyadaki üretim payı yüzde yirmilere düşen, sınıflar arasındaki uçurumun giderek derinleştiği, orta sınıfın giderek yoksullaştığı, küçük bir azınlığın ise servetine servet kattığı bir ülkede (hayır, ülkemizden söz etmiyorum!) Amerika’nın ilk yıllarının beyaz avcı kahramanlarına ve şamanlara özenen yabancı düşmanı muhafazakâr çetelerin ortaya çıkması şaşırtıcı değildi. “Amerika’yı geri almak” gibi sloganlarla kendileri gibi düşünmeyen herkesi, solcuları, demokratları, ateistleri pedofili ile, şeytanın emrinde olmakla suçlayan, ‘Pizzagate’ gibi akıl dışı komplo teorileri üreten, kendilerini Q (Qanon) olarak tanımlayan bu grubun Amerika’nın kırsal kesimindeki yoksulların çaresizliğine tercüman olduğunu söylemek mümkün. Trump destekçisi bu grubun Cumhuriyetçi Parti’nin radikal kesimlerindeki desteğinin bir günde sonlanacağını beklemiyor kimse, ama en azından demokrasinin kurumlarını tam anlamıyla ele geçirebilmiş değiller… Hiç kuşkusuz, bu darbe girişimi ve Trump’izmin felaketleri pek çok Amerikan filmine konu olacaktır yakın gelecekte. Eleştirel yaklaşımlar Sinema tarihi boyunca, kapitalizmin gelişme sürecine eleştirel bir bakış açısıyla yaklaşan pek çok yönetmen oldu Amerikan sinemasında. 30’ların sonu ve 40’larda Frank Capra’nın “Bay Smith Washington’a Gidiyor”, “Şahane Hayat” gibi filmleri bugün bile güncelliğini koruyan yapıtlardır. 60’ların sonu ve 70’lerde Arthur Penn, Alan Pakula, Sidney Lumet gibi yaratıcı sinemacılar daha cesur bir yaklaşımla eğildiler toplumsal sorunlara. Amerikan yerlilerinin olumlu kahramanlar olarak işlendiği, ırkçılığa, emperyalist savaşlara karşı çıkan bağımsız yapımlar birbirini izledi. “Amerikan Güzeli” gibi filmler ‘Amerikan Rüyası’nın gerçek yüzünü deşifre etmeye başladılar. Amerika’nın kendine biçtiği ‘dünya jandarması’ rolünü ve Amerikan emperyalizminin tezgâhladığı darbeleri, savaşları olumlayan, şiddeti yücelten filmler ana akım sinemanın -stüdyo yapımlarının- büyük bir oranını oluştururken, rejimin demokrasi ile bağdaşmayan uygulamalarını, hatta kapitalizmin özünü sorgulayan Amerikan sinemasının yüz akı yapımlar da üretilmeye başlandı. İlk İnek Göçmenler ülkesi 2020’nin en önemli filmlerinden “İlk İnek”in Amerikan tarihine yaklaşımı, klasik Hollywood yapımlarından çok farklı. Kelly Reichardt, ‘Vahşi Batı’ya altın aramak için giden göçmenlerin öyküsünde, doğayı, doğadaki hayvanları sömürerek zenginleşen bir toplumun eleştirisini yalın ama etkileyici bir sinema diliyle aktarıyor. Amerika’da yaşayan Çinli yönetmen Chloé Zhao’nun imzasını taşıyan “Nomadland” ise, hiç kuşkusuz 2020 yılının en iyi filmi. Bir yanda, kapanan işyerlerini ve yoksulluğu, öte yanda kapitalist üretim ve tüketim normlarını, yerleşik yaşamın değerlerini reddederek, karavanlarda, gereksiz şeylerden arınmış, kendine yeten, cesur ve özgür bir yaşam sürdüren insanları belgeleyerek günümüz Amerikasına ilişkin gerçekçi bir panorama çiziyor genç yönetmen. Kapanan bir fabrikada çalışan kocasını yitirdikten sonra doğayı kucaklayan bir yaşamı seçen kadın rolünde (bizim “Mandıra Filozof”umuzun yerleşik olmayan versiyonunda) her zamanki gibi olağanüstü bir performans sergileyen Frances McDormand’ın ve filmin ruhunu özümseyen müziği ile Ludovico Eunadi’nin katkıları ile unutulmaz bir filme imza atmış Zhao. Güney’in “Yol” unu anımsatan insan manzaraları aracılığı ile aktarıyor günümüz kapitalist toplumuna ilişkin eleştirisini. Anlattıkları, geçen gün Kongre’yi basanlarla aynı sınıftan, ama farklı bir bilince sahipler. “Doların zorbalığına” karşı çıkan ve yaşam boyu ölümüne çalışmaktansa, kıt kanaat yaşamayı seçen insanları kendi sözcükleri ile yansıtıyor yönetmen: “Titanik batıyor; mümkün olduğu kadar insan tahliye sandallarına binsin” diyor. Bu çağrı, yalnızca Amerikan toplumuna değil, tüm insanlığa… Sezen Cumhur Önal’dan, Özdemir Erdoğan’a tepki: Zeki Müren konusunda saçmaladı
İktidara yakın müzisyen Özdemir Erdoğan, Zeki Müren ile ilgili daha önce de sarf ettiği sözleri bugün bir kez daha Posta gazetesindeki söyleşinde tekrar etti. Müren hakkında “İnsanlarımız onu küçük erkek çocuklarıyla birlikte televizyonda seyretti. Ve onu izleyen erkek çocuklar travmalar yaşadı” diyen Erdoğan'a sosyal medyada tepki yağdı. Özdemir Erdoğan'a tepki gösterenlerden biri de Sezen Cumhur Önal oldu. Habertürk'e konuşan Önal, Erdoğan’ın Zeki Müren konusunda saçmaladığını belirterek şunları dile getirdi: “ÖZDEMİR ERDOĞAN’I BEN MEŞHUR ETTİM” “Özdemir Erdoğan'ı ben meşhur ettim ama nankör bir insandır. Meşhur ettiğim için de pişman değilim. Zeki Müren konusunda saçmalamıştır. Zeki Müren'i tanıyan, aktif çalıştığı döneme şahitlik eden biri olarak şunu net olarak söyleyebilirim ki erkek çocuklar üzerinde travma yaratmış olması söz konusu bile olamaz. İnsanların cinsel tercihleri konusunda nedenler başkadır. O nedenlerden biri asla ve asla Zeki Müren değildir. Şimdiki çocuklar ise Zeki Müren'i ne tanır ne de şarkılarını duyar.” Ben saklanmak için müzik yapmıyorum
Gizem ERTÜRK “Merkür Retrosu”, “Öyle Olsa”, “Bulurum Yolunu” gibi şarkılarıyla geniş kitlelere ulaşan besteci ve söz yazarı Güler Özince, güncel olayları ve içsel durumlarını anlattığı Zihnimin Odaları adlı albümünü yayımladı. Albümdeki tüm parçaların söz ve müzikleri kendisine ait. Her birimizin zihninin odalarına hapsolduğu pandemi sürecinde dünyanın etrafında renkli bir tur atmaya davet eden albüm; Bossa, Gipsy, Latin, Samba, Jazz, Hicaz gibi birbirinden farklı türleri ustalıklı bir araya getiriyor. Müzisyen İnce ile albümünü konuştuk. ■ Merhaba, öncelikle yeni albüm hayırlı olsun. Biraz geçmişten ve müzik yolculuğunuzdan söz eder misin? Teşekkür ederim. 2000'lerin ortalarından bu yana müzik sektöründe yer aldığımı söyleyebilirim. Sadece yorumcu olarak değil, besteci olarak da dizi ve reklam müzikleri, tanıtım müzikleri gibi pek çok işte yer aldım. Ancak yorumculuk kariyerim adına istediğim, dilediğim gibi bir yolculuk yapma hikâyem, 2016'da gerçekleştirdiğimiz Sofar konseri ile başladı. Merkür Retrosu'nu ilk kez orada dinleyiciyle paylaşmıştım. 2017 baharında da ilk single olarak yayımlandı zaten. Sonra “Öyle Olsa”, “Bulurum Yolumu” derken, albüme kadar 6 single yayımlanmış oldu. ■ “Zihnimin Odaları”nı nasıl bir albüm olarak tanımlarsınız? Güçlü olmayı, vazgeçmeyi de bilmeyi, kabullenmeyi ve umudu her koşulda korumanın önemini, ironik yollarla anlatan şarkılardan oluşan bir albüm olduğunu söyleyebilirim.  GÖRMEZDEN GELİYORLAR ■ Müzik sektörünün içinde bulunduğu durum da ortada… Hem kişisel olarak sürecin sizi nasıl etkilediğini hem de sektörün içinde bulunduğu zor duruma dair düşüncelerinizi almak isterim? Sahneler bizlere gelir kaynağı olmaktan öte, ruhumuzu en çok beslediğimiz ön bahçelerimiz diyebilirim. Orası ıssız olduğunda, yerinizi korumanız kolay olmayabiliyor. Birçok sanatçının en büyük geliri dijiital dinlemeler, ama müzik sektörü sadece sahne üstünden ibaret değil, binlerce müzik emekçisi ve sahne çalışanı derinden yara aldı. Maalesef ki ülke yetkilileri de bu durumu görmezden gelmeye devam ediyorlar. Buna rağmen, bugünleri geride bıraktığımızda, çok daha kaliteli günler yaşayacağımıza inanıyorum. Müzik sektörü pandemide büyük zarar görse bile, müzik her zaman ruhsal besin kaynağımız olarak var olacaktır ve dilerim ki bunun da altından çok güçlü bir şekilde kalkacağız hep birlikte. ■ Dinleyicilere bir mesajınız var mı? Sevdiğiniz sanatçıları ve sanat eserlerini, sevdiklerinizle paylaşın lütfen. Böylece hepimizin dünyası daha da anlamlı olacaktır. Seni kimse keşfetmez dilerim şeklinde yüzlerce mesaj aldım bugüne kadar. Neyi kastettiğinizi ve iyi niyetinizi çok biliyorum ama laf aramızda, kimse saklanmak için müzik yapmaz. Her sanatçının en büyük arzusudur, yaygın olarak dinlenilmek, geniş topluluklara ulaşabilmek. Üstelik ne zaman biteceğini bilmediğimiz bu pandemi sürecini yaşarken, sevdiğiniz sanatçıya yapabileceğiniz en büyük destek, onu köşe bucak saklamaktan geçmiyor ne yazık ki. Bir sanatçının daha da popülerleşmesi, ne onun değerinden kaybettiriyor, ne de sizin müzikalitenizden. İşin özeti: Diğer insanlardan daha farklı olduğunuzu ortaya koymak için, daha farklı yollar denemelisiniz... Hepinizi çok seviyorum!  SOĞUTMA SAKIN KALBİNİ ■ Albümle dinleyiciye ulaştırmak istediğiniz en güçlü mesaj ne? Sevdiğince kalsın dünyan, soğutma sakın kalbini! Hiç bitmeyen film festivali: Mubi
Kurucu ve CEO Efe Çakarel’in kendi sevdiği filmlerle gösterimlere başlayan Mubi adeta bir düşler tarlasına dönmüş durumda. Çizgisini, 2007’de izleyicisine gösterdiği en ilk film olan, Arjantinli Estaban Sapir’in ‘La Antena’ isimli farklı filmiyle çizmişti. Prömiyerini Rotterdam Film Festivali’nde yapan bu filmi evimize getirmişti. Bağımsız, art house filmleri göstermek için yola çıkan Mubi’nin varlık sebebi, önemi ve niteliği bugün çok daha iyi anlaşılıyor. Efe Çakarel’in anlatımıyla, Mubi’nin ilk 8 senesi çok zormuş hatta ilk iki sene önemli film anlaşması bile yapamamışlar. Gelişmelerindeki en büyük etkenlerden biri 2016’da Paul Thomas Anderson’dan gelen bir telefon ile başlamış. Kendisi için çok özel bir film çektiğini ve filmin New York Film Festivali’indeki gösterimiyle eş zamanlı olarak Inherent Vice filminin Mubi’de gösterilmesini istediğini söylemiş. Bu andan sonra işler oldukça değişmiş, şimdi yayınladıkları filmlere bakınca Mubi’nin nasıl bir devasa uluslararası bağımsız platforma dönüştüğü zaten görülebiliyor. Elbette dünya ve sistem hızla değişiyor. Örneğin ‘Roma’ gibi bir filmi seyirci sadece Netflix’te izleyebiliyor çünkü onun filmi. Bu da bu tür platformların film üretmelerini zorunlu hale getirecek. Yani Alfonso Cuaron gibi bir yönetmenin filmini kendi platformunda gösterebilmesi için, o platformun kendisinin filmi çekmiş olması gerekecek. Peki, dijital platform sayıları çoğalınca ne olacak? Onu göreceğiz. Türkiye’de büyüme hızı çok yüksek olan, en iyi onlarca filmi seyircinin önüne seçki olarak koyabilen ve her gün de bunların üzerine yeni filmler ekleyen bu sanal sinematekten filmler tavsiye etmeye devam edeceğim. GECE YARISI SOKAKTA TEK BAŞINA BİR KIZ  Ana Lily Amirpour’un ilk uzun metrajlı, distopik bir aşk hikâyesinin anlatıldığı “Gece Yarısı Sokakta Tek Başına Bir Kız / A Girl Walks Home Alone at Night” filmi son derece havalı ve çekici. Türü ise, bu film için türettiğim “pop art noir”. Hayali İran'da bulunan, fahişelerin uyuşturucu satıcılarının kol gezdiği Bad City kasabasında, geceleri yapayalnız gezinen kara çarşaflı dişi vampir (Sheila Vand), kasabadaki suçluların peşinde dolaşır ve onları avlar. Vampir kız, her ne kadar kara çarşafı ile geceleri sokaklarda gezse de evinde gayet post punk yaşayan, müzikler dinleyen alternatif bir karakter. Uyuşturucu bağımlısı babasının borçları nedeniyle hayatta en değer verdiği varlığı olan klasik arabasını satmak zorunda kalan James Dean tarzıyla dikkat çeken Arash’ın (Arash Marandi) yolu çarşaflı vampirimizle kesişince aralarında tuhaf bir ilişki başlar. Film Ana Lily Amirpour’un grafik romanından aynı isimle uyarlanmış. Uyarlamanın getirdiği olumlu etki filme etkileyici atmosfer ve görsel huzursuzluk olarak geri dönmüş. Film ile ilgili rahatsızlık veren tek kısım, filmin “İran'ın ilk vampir filmi” cümlesiyle lanse edilmiş olması. Yönetmeni Amirpour’un İngiletere’de doğup Amerika’da büyümüş birisi olarak filmini ilk İran vampir filmi olarak lanse etmesi, piyasaya yönelik bir kandırmaca. Ayrıca filmin çekildiği yer de California. MANİFESTO: SANAT TURU  Julian Rosefeldt’in video art enstalasyonunun uzun metraj olan bu halini, avangart deneysel çalışma olarak tanımlamak Manifesto’yu doğru tarif edecektir. Filmde usta oyuncu Cate Blanchett karşımıza 13 farklı karakter olarak çıkıyor. Kendisini filmde, sanat tarihi boyunca sanata ve sanatın okunmasına yön vermiş çeşitli manifestoları okurken izliyoruz. Bir öğretmenden, otoriter anneye, fabrika işçisinden bir kukla sanatçısına, bir bilim kadınından bir evsize birçok değişik karakter kılığında izlediğimiz Blanchett, tüm bu birbirinden bağımsız gibi gözüken bölümlerin arasında gizemli bir ahenk yakalamamızı sağlıyor. Ayrıca 20’nci yüzyıl fikir akımlarından kendi bakış açısını besleyen metinler seçen yönetmen de film seyircinin ilgisini diri tutmak ve aynı zamanda görsele de odaklamak için yaratıcı mizansenleri olan sahneler kurgulamış. Alman yönetmen bu mizansenler için kişi-mekân ilişkisini statik algıyı da dinamikleştirerek mükemmel bir şekilde kullanmış. Kostümler, renkler ve ışık ile mizansenleri çok etkileyici bir seviyeye çıkartmış. Dada, Fluxus, Dogma manifestolarını Blanchett’in sesinden, etkileyici görsel eşliğinde artarda dinleyince, film beyninizin bir yerine itelemiş olduğunuz sanatsal teorilerin birbirleriyle çelişen ve birbirlerine uyum gösteren yanlarını hatırlamanıza sebep oluyor. Ama itiraf edeyim filmin sanat okulu öğrenci polemiklerinin pek ötesine gidemeyen entelektüel tekrarı beni tatmin etmedi. Azizler filmi, Netflix orijinal içeriği olarak yayına girdi
Senaryosunu "Bir Başkadır" dizisinin yaratıcısı Berkun Oya'nın kaleme aldığı, yönetmenliğini Taylar Biraderler olarak tanınan Durul Taylan ve Yağmur Taylan'ın üstlendiği, Netflix'in yeni Türk filmi "Azizler" yayına girdi. "Azizler", "Muhteşem Yüzyıl" ve "Vatanım Sensin" gibi yerli dizilerin yönetmenliğini üstlenen Taylan Biraderler'in, 2009 yapımı "Vavien" filminden sonra çektikleri ilk film olma özelliği taşıyor. Filmin başrollerinde Engin Günaydın, Haluk Bilginer, Binnur Kaya, Öner Erkan, Fatih Artman, İrem Sak, İlker Aksum, Gülçin Santırcıoğlu, Hülya Duyar, Göktuğ Yıldırım ve Helin Kandemir gibi isimler yer alıyor. FİLMİN KONUSU Senaryosunu, "Bir Başkadır" ve "Masum" dizilerinin yaratıcısı olan Berkun Oya'nın kaleme aldığı "Azizler"in konusu ise şöyle: Gençlik yıllarının artık sonuna gelen Aziz, hayatından hiç memnun değildir. Yıllardır sevmediği bir işte çalışmaktadır ve gençliğinde kendisi için kurduğu mesleki hayallerden oldukça uzaktır. Sevgilisi Burcu ile dört yıldır süren ilişkisinin ise artık sonlanması gerektiğini fark eder… Yalnız kalmaya, kendisiyle vakit geçirmeye, özgürleşmeye duyduğu ihtiyaç her geçen gün artmaktadır. Sonunda, en çaresiz anında, karşısına beklenmedik bir fırsat çıkar, ancak Aziz’in tehlikeli bir yalan söylemesi ve bu yalanı sürdürmesi gerektirmektedir. Katlanmak zorunda kalacağı sonuçlar, Aziz’in hayatını büsbütün değiştirecektir. Saplanıp kaldığımız bu döngüden çıkmak gerek. Azizler şimdi sadece Netflix’te. pic.twitter.com/McNHTFkD9T Ne pandemisi?
“Kuşlar bu gün ters yöne uçuyorlar Kanatları kırık Kuşlar bugün nedense susuyorlar Boyunları bükük Kuşlar simsiyah kuşlar kapkara Gecenin içinde karanlık Kuşlar ayakta…” Çok çok yıllar öncesinde yazdığım bir şarkının sözleri bunlar. Birkaç gündür hem dilime hem de kafama fena takıldı bu şarkı. Özellikle kuşların ters yöne uçtuğu cümle. Kuşların hangi yöne uçacağını nasıl bilebiliriz ki? -Göç zamanından falan söz etmeyelim mümkünse.- 17 yaşında niye böyle bir şey yazdım ve de kırk sene sonra bu niye aklıma düştü? Buldum… Yaklaşık on gündür özellikle Anadolu’dan gelen müzisyenlerin videolarını izliyorum. Zira müzisyen ve sahne emekçisi dostlar bakanlık desteğinden faydalanabilmek için bu sektörde olduklarını kanıtlayan videolar çekmek ve Müzik Meslek Birlikleri’ni ya da müzikle ilgili sivil toplum kuruluşlarını referans göstermek zorunda. Ben de bu projede MÜYORBİR’in seçim komisyonunda olduğum için bizi referans gösteren; aynı mesleği yaptığım ama tanışmadığım yüzlerce insanla karşılaştım. Gerçekten de Türkiye’de müzisyen olmak zor ama Anadolu’da müzisyen olmak, onunla geçinmek tek kelimeyle “mucize”. Anadolu’da sıra gecesinde çalan bir bağlamacı, kız almaya giderken nefes patlatan bir zurnacı, pavyonlarda elinde mikrofon masa masa gezerek ekmek parasını çıkarmaya çalışan bir şarkıcı, düğünlerde gelinle damadı piste davet eden bir piyanist-şantör. Evet bunlardı ters yöne doğru kanat çırpanlar. Bu işe gönül vermiş, sevdalanmış karşılıksız bir sevdanın peşinde koşanlar. Ve de 70’lerde yazdığım bu şarkıyı bilinçaltından bilince çıkaranlar. Bu videolarda kurmaca bir şey olmadığı için gerçek tüm çıplaklığıyla sadece görüntüsüyle değil acımasızlığıyla da karşıma çıktı. Bir defa müzisyenlerin çaldıkları ortam ve fiziki şartlar çok kötü. Sahne yok. Ses-ışık sistemi yok. Müziği icra edenlerin doğru düzgün enstrümanları da yok. Hiçbir canlı müzik mekânı hem çalan için hem dinleyen için düşünülmemiş. Ama daha kötüsü dinleyici yok. Nicelik olarak değil, nitelik olarak yok. Ama bu onların suçu değil ki. Müzik dinlemeyi bilmiyorlar. ‘Nasıl’ olduğu kadar ‘niye’si de çok önemli bu durumun. Şöyle açıklamaya çalışayım. Pandemiyi falan unutalım. Pandemi daha bir yılı bile doldurmadı ülkemizde. Sanki konserlerin, oyunların, gösterilerin böylesine durmasının, etkinliklerin iptalinin tek sebebi olarak bu salgını göstermeyelim. Hiç baktınız mı Tokat’ta, Yozgat’ta, Çorum’da, Bitlis’te yılda kaç sanatsal etkinlik olmuş bu salgın öncesinde? Eminim pandemi öncesi ve sonrası pek bir fark olmamıştır bu sayılarda. En son klasik müzik gösterisi, bale, opera ne zaman uğramış acaba bu ve benzeri şehirlere? Edebiyat ile ilgili ne zaman bir panel yapılmış ya da bir şiir okuma gecesi? Valiler, kaymakamlar, belediyeler kaç etkinliği keyfi olarak iptal etmiş güvenlik gerekçesiyle? -Bir konserde bile vatandaşının güvenliğini sağlayamıyorsan ne işin var o koltukta?- Burada yaşayan vatandaşlarımızı bu anlamda yok saymak sanata ulaşmasını zorlaştırmak hatta engellemek kimin haddine? Genco Erkal, Ferhan Şensoy, Sumru Yavrucuk sahneledikleri oyunları sadece Ankara’yı, İstanbul’u, İzmir’i düşünerek mi seçtiler? Duman, Tarkan, Leman Sam biz büyük şehirler dışında sahneye çıkmayız mı dediler? Ayşe Kulin, Zülfü Livaneli, Faruk Duman bizi havalimanından lüks araçlarla almazsanız imza gününe katılmayız mı dediler? Zeki Demirkubuz, Nuri Bilge Ceylan, Yeşim Ustaoğlu yatar koltuklu sinema salonu olmazsa filmlerimizin gösterimine izin vermeyiz mi dediler?- Bu arada Türkiye’de sinema salonu olmayan şehirler olduğunu biliyor muydunuz?– Neyse… Bunlar çözülmeyecek sorunlar değil ama niyet önemli. Çözüm ülkeyi yönetenlerin niyeti ve sanata bakışlarında gizli. Bu yazımı da çok sevdiğim bir Anadolu sözü ile noktalayayım: “Gönülsüz köpek sürüye kurt getirir.” Müzikten neden korktuğunuzu şimdi daha iyi anlıyoruz
Türkiye’de en çok sevilen metal grubu olduğundan hiç şüphem yok Metallica’nın. Dünyanın tartışmasız en büyük metal grubu onlar. Ride The Lightning ve Master of Puppets albümlerini daha ilkokuldayken kasetçalarda çok dinledim. Günlerce aylarca dinledim. Sözlerini ezberleyecek, kadar dinledim. Hâlâ da ezberden söyleyebilirim. Metallica yeniden gündemde. Boğaziçi Üniversitesi’nin olması gerektiği gibi seçilmiş değil, Cumhurbaşkanı tarafından atanmış yeni rektörü Melih Bulu’ya karşı düzenlenen protestolar sebebiyle Master of Puppets önceki gün ve dünün sosyal medya gündemindeydi. Bugün ve sonrasında da çok büyük ihtimalle gündemden düşmeyecek. Rektör Bulu, atanmasının ardından protesto edilmeye başlandı. Öğrenciler soru sorarken çekinmedi. Bulu da öğrencilere kendini sevdirebilmek için "Ben hard rock, Metallica dinleyen bir rektörüm” dedi ve bu aslında konuyla çok alakasız söylem, akademik özgürlüğü savunan gençler tarafından pek kabul görmedi. Rektörlük binasının önünde bir boşluk. Ortada yamalı metalci montuyla zıplayarak koşan bir genç. Metallica’nın Master of Puppets’ı bangır bangır. Dev hoparlörlerden şarkının nakaratında geçen “Obey your master (Efendine itaat et)” sözleri yankılanıyor. Ellerde gökkuşağı bayrakları dalgalanıyor. Yıllardır korktukları her şey yan yana gelmiş durumda. Gelelim şarkıya. Metallica ve Master of Puppets’ın sadece adını bilen, belki sadece enerjisinden etkilenen veya şarkıdaki sert vokalleri, agresif davulculuğu veya harika sololarını seven fakat sözlerini bilmeyen kitle için bazı üzücü haberlerim var. Bu söyleyeceklerim önceki gün gerçekleştirilen protestoların değerini gram azaltmayacağı gibi artıracaktır da. Müzik dediğimiz şeyin tam da özünü anlatmak istiyorum. Şarkılar aynı kalır ama o şarkıya bazen birileri gelişine öyle bir anlam yükler ki yazan çıkıp itiraz etse bile her şey sonsuza kadar değişir. 2020’nin Aralık ayında İstanbul Life dergisinde bir Pentagram röportajım yayımlandı. “Bu Düzen Yıkılsın” adlı single’ları üzerine Babajim Stüdyoları’na gittim ve orada o sırada yeni şarkılar üzerinde çalışan Hakan Utangaç ve Tarkan Gözübüyük ile konuştum. Tarkan Gözübüyük şarkıların gelişimi üzerine birkaç çok değerli cümleler kurdu o gün. Master of Puppets’ın sözleriyle geçen gün değişen anlamı üzerine aklıma hemen Gözübüyük’ün bu cümleleri geldi: “Şarkı bitmez. Müziği bir performans sanatı olarak kabul ediyoruz. Heykel veya resim gibi yapıyorsun ve bir noktada bitiyor diyebileceğin bir şey değil. Müzisyenler o şarkıyı icra ettiği sürece yaşayan bir şey. Her konserde farklı bir şey duyuyorsun. Nasılsa insan değişerek yaşıyor, şarkının ömrü de böyle bir şey. Bir şarkıyı kaydedip tamamladığımızda o şarkıyı daha yeni başlatmış oluyoruz, bitirmiş değil. Konserlerde çalındığında izleyicinin katılımıyla, her gittiğimiz mekânda ancak çaldığımız sürece yaşayabilen bir varlık oluyor. Bazen sanatçı ölüyor ve şarkı yoluna başkalarının yorumuyla, enstrümanlarıyla devam ediyor. Yıllar içinde gelişiyor.” Metallica'nın vokalisti James Hetfield YÜKLENEN ANLAMLARYILLAR İÇİNDE DEĞİŞİR Aslında Gözübüyük, şarkının anlamının değişmesinden bahsetmiyordu ama nedense aklıma o geldi. Şarkılar ona göre insanlar eşlik ettikçe devam ediyor. Birileri bir şarkıyı çalmaya devam ediyor neticede. Şarkılara yüklenen anlamlar yıllar içinde değişir. Metallica’nın Master of Puppets adlı albümü 1986’da yayınlandı. Albüme adını veren şarkının devletle doğrudan bir bağı yok, protest bir anlamıysa hiç yok. En azından birçoğunuzun aklına ilk anda gelen bir protest yapıdan hiç bahsetmiyoruz. ‘Master’ Türkçe’de ‘Usta/Efendi’ demek. Şarkıda, kontrolü elinde tutan kişi/güç/efendi olarak kullanılıyor. Şarkıdaki anlamı ise doğrudan uyuşturucuya atfedilmiş durumda. Ağırlıklı olarak eroinden bahseden şarkıda geçen “kahvaltını ayna üzerinde çizersin” gibi sözleriyle kokaine bir ithaf da vardır. ‘Puppet’ ise kukla demektir ve şarkıda tanımladığı anlam ‘müptela’dır. Uyuşturucunun pençesindekilerin, hayatının kontrolünü uyuşturucuya vermesinden kaynaklı acı verici halinden bahseden bu şarkı, 35 yıl sonra İstanbul’da bir üniversitenin kampüsünde protestonun öznesi oldu. Anlamı değişti. Aşırı sağcı ve işin kötüsü cahil gazetelerin dediğine bakmayın siz. Şarkı ne darbeyi destekliyor ne de o gençler darbeci. Şarkı, gerçek provokatörlerin sözlerinde anlamak isteyecekleri gibi ne uyuşturucuyu özendiriyor ne de başka bir fenalık içeriyor. Demokratik hakkını savunduğu için kapı duvarını kırıp evinden teröristmiş gibi alınan öğrencilerin çığırdığı bu şarkı artık bambaşka bir anlama sahip. Metallica bir daha İstanbul’a gelir de ‘Master Of Puppets’ bir daha bu şehrin semasında yankılanırsa eğer, ne hissedeceğimizi çok iyi biliyoruz. Bu şarkı 1986’da uyuşturucu karşıtı bir şarkı olarak yazıldı, 2021’de İstanbul’da atanmış bir rektöre atfedildi. Müzikten neden korktuğunuzu şimdi daha iyi anlıyoruz. Çağrılmayan halk
“’Daha hiç çağrılmadım/Biri olsun “Yakup!” diye seslenmedi hiç”’ (Edip Cansever). Boşuna beklemeyin, bu yıl da güzel günlere çağrılmayacaksınız. Hâlâ bekleme odalarında beklediğinize göre yeni yıla hazırlanmamışsınız demek ki. Bekleyenlerin, yeni yıldan sadece beklentileri olabilir, çağrılmayı beklemek gibi. Beklenti, alışkanlıklarla ilgili. Daha önce olmuş olanın yeniden gerçekleşmesini beklemek. Mehdiyi bekleyebilirsiniz mesela ya da eski güzel günlerin yeniden geri gelmesini; gelmeyeceklerini bile bile. O yüzden her bekleyiş hüzünlüdür. Beklentilerle girdiğiniz her yeni yıl hüzünle başlamıştır. Oysa yeni bir yıla girmeden önce eski alışkanlıklarınızı terk etmeniz ve yeni alışkanlıklar edinmeniz gerekirdi; özgürleşmek gibi. Hazırlık denince nedense, kırmızı don giymeyi, plastik çam ağaçlarını süslemeyi, tüketim nesneleriyle donatılmış bir sofrada oturup TV izlemeyi, yeni yılın neşeli geçmesi için kalkıp göbek atmayı anlıyoruz. Bunlar, çizgisel zaman âdetleri. Çizgisel zaman, asla geri gelmeyecek olanı beklediğimiz kompartımanlardan oluşmuştur. Kompartımanlarda beklemek nafile; ne beklediğiniz gelecek ne de siz çağrılacaksınız. Haklısınız; beklemekten ve eski güzel günleri özlemekten başka bir şey gelmiyor elimizden. Halksınız; adı sanı olmayan kapkara bir kitle. Mevcudiyetiniz bile şüpheli. O yüzden şölenlere sizin yerinize despotunuz katılacak. Oysa halk, çağrılmadan gelen ve yeryüzünde sofralar kurandır. Geldiğinde çizgisel zaman kırılır, ritim değişir. Zaman, kendi üzerine kıvrılıp yeniden evrenle birlikte dönmeye başlamıştır. Halk, zamanı döndürendir. Hep aynının sürüp gitmesini arzulayan despotların korkulu rüyası. Halk geldiğinde, geçmişten ve gelecekten koparılıp şimdinin içine kapatılmış tahnit bedenlere su yürür ve yeniden evrenle birlikte dönmeye başlar bedenler. Halk; yekpare, homojen bir kitle değildir, aksine henüz açığa çıkmamış farklılıklar kümesi. Her döndüğünde fark açığa çıkar ve mevcut şeyler düzeni değişmiştir. Halk; çizgisel zamanlarda esamesi okunmayanların, sessizleştirilip görünmez kılınanların sese ve bedene kavuşması. Hiyerarşik tabakaların arasına sıkıştırılmış ve sürüleştirilmiş olanlar, yıl dönümlerde gelmekte olanı hep şenliklerle karşılamışlardır. Karnaval, doğmakta olana yer açmak için çürümekte olanın içinde açılan bir gediktir; halkın bedenleştiği karnaval meydanı. Karnaval seyirlik değildir. Ekranlarda temsilcilerinin sergiledikleri temsilleri kendi hayatları diye izleyenlerin, birden koltuklarından kalkıp meydanlarda kendilerini yaşamaları. Karnaval, temsili mümkün olmayan bir doğaçlamadır. Tüm hiyerarşik yapıların çöktüğü, yan yana gelmeleri engellenmiş bedenlerin aralarında, daha önce mevcut olmayan bağlantılar inşa ettikleri bir şenlik. Despot bu bağlantılara, uygunsuz birleşmeler ya da edepsizlik diyecektir. Kadim zamanlardan beri karnavallara eşlik eden grotesk canavar ya da ejderha figürleri, uygunsuz parçaları birleştiren halkın imgelem gücünün ürünleridir. Aynı imgelem gücü karnaval meydanında uygunsuz bedenleri birleştirdiğinde canavar, halk adını alır. Despot kendi varlığını tehdit eden canavardan hoşlanmayabilir. Fakat sürrealist Alfred Jarry için canavar güzeldir: “Ben kendine özgü, tükenmez her güzelliği canavar olarak tanımlarım.” Lautréamont’nun, De Chirico’nun resimleri karşısında söyledikleri de karnaval için geçerlidir: “Bir ameliyat masası üstünde bir dikiş makinesi ile bir şemsiyenin rastlantısal olarak biraraya gelmesi kadar güzel.” Ayrıksı parçaların biraradalığı. Yeni olanın ritmine hazırlanmalıydık. Karnaval, gelmekte olana hazırlıktır. Despotun ayrıştırdığı, birbirinden koparılmış bedenlerin bir araya gelerek oluşturdukları yeni bir kozmos. Guy Debord 1871 Paris Komünü’nden “19. yüzyılın en büyük karnavalı” diye söz ediyordu. Yine yeni yıla hazırlıksız yakalandık, karnavalsız. Çizgisel zamanın hücrelerinde yalnızlığımızı çoğaltıyor ve bekliyoruz. “Eski güzel günleri özlemeyi bırakın, yeni kötü zamanlarla başlayın işe” (Brecht). Yeni kötü zamanlar, çürümekte olanın gitmemekte ayak dirediği zamanlardır. Zamanı döndürmek ve çürümekten kurtulmak gerek. “Kendine özgü, tükenmez güzelliği” ancak biz yaratabiliriz, bir araya gelerek. Çin'de kuluçkaya yatmış dinozor fosili bulundu
Boğaziçi Üniversitesi’nde bir istifa daha
DİDEM MERCAN 2004 yılından beri Boğaziçi Üniversitesi Yayınevi’nde Yayın Kurulu Başkanı olarak görev yapan Prof. Dr. Murat Gülsoy, üniversiteye yapılan tartışmalı rektör ataması ardından görevinden istifa ettiğini açıkladı. Gülsoy, kişisel Twitter hesabından yaptığı açıklamada, “2004 Yılından beri sürdürdüğüm Boğaziçi Üniversitesi Yayınevi yayın kurulu başkanlığı görevimden istifa ettim. Bunca yıl emeği geçen herkese çok teşekkür ederim” dedi. 2004 Yılından beri sürdürdüğüm Boğaziçi Üniversitesi Yayınevi yayın kurulu başkanlığı görevimden istifa ettim. Bunca yıl emeği geçen herkese çok teşekkür ederim. Daha önce AKP’den milletvekili adayı olduğu ortaya çıkan Melih Bulu'nun Boğaziçi Üniversitesi’ne rektör olarak atanmasına öğrenciler ve üniversitenin hocaları büyük tepki gösteriyor. Boğaziçi Üniversitesi’nde son bir haftadır kitlesel eylemler düzenleniyor. Atanan rektör Melih Bulu ise, yaptığı açıklamalarda istifa çağrılarına kulak tıkıyor. Gelişmeler ardından ilk olarak Rektör Danışmanı olan Prof. Dr. Zafer Yenal görevinden ayrıldığını duyurmuştu. GÜLSOY: BUGÜN NEDEN GEREK DUYULUYOR ANLAMIYORUM Kendisine ulaştığımız Gülsoy, “Boğaziçi Üniversitesi dünyanın en seçkin üniversitelerinden biridir. Öğrenciler nasıl ki çok zor sınavlara hazırlayıp buraya geliyorsa, hocalarda çok ciddi değerlendirme süreçlerinden geçerek üniversiteye dâhil oluyorlar. Ben üniversitemiz hocaları arasında bu görevi alabilecek çok sayıda kişinin olduğunu biliyorum ve üniversite bileşenlerine danışılarak bu atamanın yapılmasının çok daha doğru olacağına inanıyorum” dedi. Mevcut koşullarda çalışabileceğini düşünmediği için istifayı gerekli gördüğünü belirten Gülsoy, “1984 yılında öğrencisi olarak girdiğim bu okulda, 1993 yılından beri hocalık yapıyorum. Evet, böyle bir dönem gördüm, 12 Eylül rejimi dışardan iki dönem rektör atamıştı. Bugün neden böyle bir şey yapılma gereği duyulduğunu anlamakta zorluk çekiyorum” ifadelerini kullandı. "Başka istifala rda bekliyor musunuz?" sorumuzu değerlendiren Gülsoy, “Biz akademisyenler akademik görevlerimizi aksatmayacağız, benim istifa ettiğim pozisyon rektörle yakın ilişkide olmayı gerektiriyordu, tıpkı istifa eden öğrenci işleri dekanı ve rektör danışmanı gibi” diyerek yanıtladı. MURAT GÜLSOY KİMDİR? 1967'de İstanbul'da doğdu. Kabataş Erkek Lisesi'ni bitirdi. Yüksek öğrenimini Boğaziçi Üniversitesi Elektrik-Elektronik Mühendisliği bölümünde tamamladı (1989). Aynı üniversitenin Psikoloji Bölümü'nde “Face-Specific Evoked Brain Potentials”(İnsan yüzlerine ilişkin uyarılmış beyin potansiyelleri) başlıklı tezi ile yüksek lisans derecesi aldı. (1992). İstanbul Teknik Üniversitesi Elektrik-Elektronik Mühendisliği Biyomedikal Mühendisliği programında doktora yaptı. Beyin cerrahisinde kullanılacak bir cerrahi lazer sistemi üzerinde tez yazarak doktorasını tamamladı (2000). 2000 yılından beri Boğaziçi Üniversitesi Biyomedikal Mühendisliği Enstitüsü’nde öğretim üyesi olarak görev yapan Gülsoy, biyofotonik alanında çalışmaktadır. Lazer-doku etkileşimi, lazerle doku kaynağı, cerrahi lazer sistemi tasarımı konularında çok sayıda yayımlanmış makalesi bulunur. 2004 yılından bugüne kadar Boğaziçi Üniversitesi Yayınevi’nin Yayın Kurulu Başkanlığı’nı sürdürüyordu. 2014 yılından beri de Boğaziçi Üniversitesi Nâzım Hikmet Kültür ve Sanat Araştırma Merkezi Müdürlüğü görevinde. 2001 yılı Sait Faik Hikâye Armağanı, ‘Bu Kitabı Çalın’ adlı kitabına, 2004 yılı Yunus Nadi Roman Ödülü, ‘Bu Filmin Kötü Adamı Benim’, 2013 yılı Notre Dame de Sion ödülü ‘Baba Oğul ve Kutsal Roman’, 2014 yılı Sedat Simavi Edebiyat Ödülü ‘Gölgeler ve Hayaller Şehrinde’ adlı romanlarına verildi. Son romanı ‘Öyle Güzel Bir Yer ki’ 2017 yılında yayımlandı. Öykü ve romanları çeşitli dillere çevrilmektedir. 2003 Yılından beri yaratıcı yazarlık eğitimi vermektedir, yaratıcı yazarlık üzerine kaleme almış olduğu Büyübozumu: Yaratıcı Yazarlık bu alanda önde gelen kitap olma özelliğini taşımaktadır. Haber fotoğrafı: Muhsin Akgün Issız adada bir hafta 60 filmle baş başa
Göteborg Film Festivali, pandemi döneminin değişen izleme alışkanlıklarına yönelik en deneysel projelerden birine imza attı. Festival, önümüzdeki günlerde belirlenecek sinemaseverleri, dış dünyadan izole bir hâlde bir hafta boyunca tek başına film izlemek üzere belirli mekânlara gönderecek. Bu mekânlardan biri de izole bir deniz feneri olacak. Filmloverss’ın aktardığına göre, Kuzey Denizi’nde yer alan Pater Noster Adası’na gönderilecek olan sinemasever, bir hafta boyunca tek başına kalacak ve festivalin kendisine sunacağı 60 yeni filmi seyredecek. Adaya giderken yanına telefonunu ya da okumak istediği bir kitabı alamayacak. Böylece adada geçireceği bir hafta boyunca odağının tamamen filmlerde olması sağlanacak. GÖSTERİMLER ÇEVRİMİÇİ Pater Noster Adası’ndaki deniz fenerine gidecek bu sinemaseverin yanı sıra festival iki kişiye daha benzer gösterimler düzenleyecek. Bu iki kişiden biri, İsveç’in en büyük arenalarından biri olan Scandinavium’da, diğeri ise İsveç’in önde gelen sinema salonlarından Draken Cinema’da tek başına filmleri izleyecek. Festivalin geri kalanı ise, son dönemde düzenlenen pek çok film festivali gibi tamamen dijital ortamda, çevrimiçi gösterimlerle gerçekleşecek. Göteborg Film Festivali Sanat Direktörü Jonas Holmberg, bu deneysel projenin İsveç sinemalarında uygulanan sıkı güvenlik tedbirlerine bir reaksiyon olarak ortaya çıktığını söyledi. Ülkede küçük sinema salonlarında maksimum izleyici kapasitesi 50’ye düşürüldüğünde festivali fiziki gösterimlerle gerçekleştirmeyi düşündüklerini söyleyen Holmberg, bu sayı 8’e düşürüldüğünde bu sınırlamayı varoluşsal bir etkinliğe çevirmeye karar verdiklerini belirtti. Holmberg, sadece filmleri ve sinemacıları değil, bu yeniçağda nasıl film izlediğimizi de gündem maddesi hâline getirmek istediklerini belirtti: “Peter Noster tamamen bu son yılda tüm dünyada pek çok kişinin deneyimlediği izolasyonla ilgili. Scandinavium’da ya da Draken Cinema’da tamamen yalnız olmak ise insanların normalde dolup taşan, şimdiyse terk edilmiş olan bu mekânlarla olan ilişkisiyle bağlantılı” Zine
Geçmişe doğru çıktığınız yolculukta, bir zamanlar yaşadığınız anlar yalnızca kişilerle bütünleşmez. Onları mekânlar tamamlar. Bazen eski bir koltuk, yosun tutmuş duvar, çerçevesi kırılmış tablo, anılarla bütünleştirir bizi. Uzun zamandır gitmediğimiz bir şehir heyecanlandırır. Ya da yıllar sonra çocukluğunuzun geçtiği mahalleye girince özlemleriniz burnunuzda tüter. Masum dünyanızın izleri duruyordur orada… Ve Voltaire’nin sözü kulağınızda çınlıyordur: “Gençleri bırakınız dünyayı düşledikleri gibi görsünler, büyüyünce nasıl olsa olduğu gibi göreceklerdir.” Artık katı, gerçekliği acıtıcı, zalim dünyanın esirisinizdir. Bir taşın üstüne oturur, yeniden o saf, umudu barındıran, şen şekrak, alnı açık günlerinize dönmek istersiniz. Bu nedenle Yaşar Seyman’ın çocukluğunun geçtiği gecekondu, “umutkondu” olarak çıkar karşınıza. Yamru yumru sokaklarda topaç çevirmeye çalışan günleriniz göz kırpar. Bisiklete binip babanızın yanına, muhtarlığa uğruyor, oradan da okula gidiyorsunuzdur. Derken üç genç idam ediliyordur. Gözlerinizde yaş… etiniz bile acıyordur o anda. Çünkü “umutkondu” herkesin yolunun geçtiği yerdir. Firarisi de, mültecisi de, tutuklusu da oradadır. Öldüren de öldürülen de sahiplenir. Sarışın oğlu idam edilen anne de mahallenin gerçeğidir. Onu ispiyonlayan da. Aynı hayatın yansıması gibi. ♦ Yaşar Seyman, son kitabı “Zine”de, yalnızca kendi yaşamının değil, doğup büyüdüğü “umutkondu”dan çıkışını, aldığı eğitimi, meslek hayatını, örgütlülük inancını, sendika hareketinin içinde önderlik görevini sırtlanmasını, bu süreçte dünyanın hemen her yerinde karşılaştıklarını kaleme almış. Ama daha çok kadınları… Her biri ülkenin zenginliği kadınları… bilgeliği suskunlukla bütünleşen kadınları… ruhları yaralanmış kadınları… kendini yeniden yaratmak için ölümü elinin tersiyle iten kadınları… ekmeğini evladına veren karnı aç gönlü tok kadınları… dünyayı değiştirmek için attığı adımı sekteye uğratmak adına binbir zorlukla karşılaşan kadınları… direnen kadınları… ♦ Onlardan biri Yanık Ayşe. Kızı, yıllarca babasının tacizine uğramış. Evlerin dört duvarları arasında çığlıkları günlerce yankılanmış. Evladı, anneannesine kaçıp gidince farkına varmış gerçeğin. Dünyası kararmış bir anda ama bir olmuşlar. çare aramışlar dertlerine. Derman olabilecek bir kapı bulmak için çırpınmışlar. En sonunda gitmişler Kadın Koruma Derneği’ne. Başkanla işbirliği yapıp baba hakkında suç duyurusunda bulunmuşlar. Mahkum ettirmeyi başarmışlar onu. Baba, da nasıl babaysa, boş durmamış. Hapisaneden öldürme tehditlerine devam etmiş. Oturdukları kırık dökük evi satıp savmakla, onları sokağa atmakla korkutmaya çalışmış . Bu defa adalet onları korumuş. Evi de elinden almış adamın. Vermiş gül yüzlü kadınlara. ♦ Mesele ne Yanık Ayşe ne de güzelim kızı. Onlar gibi susan, sesini çıkarmayan kaç kadın var? Bilmiyoruz. Bir çoğu bu yükü taşıyamıyor, intihar ediyor, bir kısmı mezara kadar susuyor. Yaşamlarınız elinizde. Bunu diyor Yaşar Seyman. Soru sorun kızlar. Sorun ki bir daha ölümler olmasın. Şule Çet neden atıldı plâzadan? Gülistan Doku neden öldürüldü? Emine Bulut’un boğazı neden kesildi? Güldünya neden töre denilerek yok edildi? ♦ Susmayın kızlar… susmayın. Korkmayın kızlar… korkmayın. Kâr odaklı düşünce eserleri yıpratıyor
IŞIL ÇALIŞKAN Ünlü İngiliz gazeteci ve romancı George Orwell ile usta Şair Orhan Veli Kanık’ın kitapları üzerindeki telif hakkı 2020’nin geride bırakılmasıyla kalktı. Zira, Türkiye dâhil olmak üzere 168 ülkenin de taraf olduğu 1886 tarihli Bern Sözleşmesine göre, eser sahibinin ölümünün ardından 70 yıl geçmesiyle telif hakkı son buluyor. Bu yıl Orwell ile Orhan Veli ve Cesare Pavese gibi isimlerin eserlerinin teliflerinin kalkmasıyla yayınevleri atağa geçti. Ömer Seyfettin, Mehmet Emin Yurdakul, Hüseyin Rahmi Gürpınar ve Halit Ziya Uşaklıgil’in eserlerinin kanuna göre şu an telif hakları bulunmuyor. 2019 yılında yazar Sabahattin Ali eserlerine ait telif hakları da ortadan kalkmış ve çok sayıda yayınevi de kitapları basmıştı. Şüphesiz ki kitapların düşük ücretle okurla buluşması oldukça olumlu bir şey. Ancak sadece ‘kâr’ düşüncesiyle hazırlanan kitaplar da ortada. Edebiyat dünyası, özensiz baskılardan ve edebi zevke dair ilkelerin yok sayılmasından şikâyetçi. Kalkan telifler üzerine yalnızca ticari kaygıların gözetildiğine dikkat çeken edebiyatçılarla konuya mercek tuttuk. Edebiyatçılar, Kültür ve Turizm Bakanlığı’nın eser koruma şartına uymadığına vurgu yapıyor. Telif hakkı koruma süresinin her ülkenin kendi mevzuatına göre değiştiğini söyleyen Türkiye Yayıncılar Birliği Kurucu Başkanı Kenan Kocatürk, “Bazı eserler bir ülkede telif korumasından çıkarken, başka bir ülkede koruma süresi devam edebiliyor. İlim edebiyat eserleri için dünyada genel kabul gören uygulama, korumanın eser sahibinin hayatı boyunca ve ölümünden sonra 70 yıl devam etmesidir” diyor. Kocatürk sözlerini şöyle sürdürüyor: “Telif hakkı koruması, eserlerin, hak sahiplerinin isteği dışında kullanılmasını sınırlamakta; bu hakkın süreyle sınırlı olması da bilgiye ve kültürel mirasa erişim bakımından bir denge oluşturmaktadır. Bazı durumlarda, örneğin belli bir döneme ait eserlerin koruma süresinin uzatılması gibi özel düzenlemeler de yapılabilir. Edebiyat ve Sanat Eserlerinin Korunmasına İlişkin Bern Sözleşmesi ve pek çok ulusal mevzuat, anonim veya eser sahibinin ölümünden sonra alenileşmiş veya buna benzer, koruma süresinin eser sahibinin hayatı temel alınarak belirlenemeyeceği durumlar için de çeşitli şekillerde koruma süreleri belirlemektedir.” Kocatürk, koruma süresi bittikten sonra eserlerin, uzmanlığı olmayanlar, hatta yalnızca telifsiz eserleri basan yayınevlerinin özensizce eserleri yayımlanması; yayıncılığa, kültürel mirasa ve edebi zevke dair ilkelerin yok sayılması, sadece ticari çıkar gözetilmesini yanlış bulduklarını anlatıyor. Ayrıca bazı eserlerin alenileşmesinde Sabahattin Ali ve Nazım Hikmet örneğinde olduğu gibi ülkemizde yaşanan kitap yasaklamalarını düşündüğümüzde eser sahibinin ölümünün dışında alenileşme zamanının da değerlendirilmesi gerekir mi tartışmalarını da unutmamak gerektiğine vurgu yapıyor. Kocatürk, sözlerini şöyle sonlandırıyor: “Ülkemizde Küçük Prens’le başlayıp Stefan Zweig, Sabahattin Ali’yle devam eden süreçte birçok yayıncı farklı gerekçelerle kitapları yayımladılar. Daha çok özensiz çeviri ve baskılardan dolayı şikâyetlerin artışıyla beraber farklı fiyatlardan okurlar eserlere ulaştılar.” YASA UYGULANSA BİRÇOK YAYINCININ BAŞI DERDE GİRER Şair Metin Celal ise, koruma süresinin belli bir süre sonra bitmesiyle ilgili “Tamamen yanlış bir uygulama” yorumunda bulunuyor. “Eser sahipleri kitap yazmayıp ev alsaydı aileleri oturabilecekti. Ama onlar kitap yazıp kültüre katkıda bulundukları için telif hakları ellerinden gidiyor” diyen Celal, “Aslında Telif Hakları Yasası’nda eserin özgünlüğünü ve bütünlüğünü koruma şartı var. Ama Bakanlık uygulamıyor” siteminde bulunuyor. Yasa uygulandığı takdirde özellikle klasikleri basanlar başta olmak üzere birçok yayıncının başının derde gireceğini söylüyor. Celal, “Çok büyük tahrifatlar var. Sadece eserlerin manevi hakkı korunuyor. Onu koruma görevi de devlette ama o yönde bir tasarrufta bulunmuyorlar. Ama dünya çapında Bern Sözleşmesi var. Böyle olduğu için her yerde uygulanıyor” diye konuşuyor. Celal çözümü yasanın değiştirilmesinde bulduğunu söylüyor. ORHAN VELİ’YE İLK BASKI KIRMIZI KEDİ’DEN Şair Orhan Veli’nin eserlerinin 70 yıllık telif hakkı süresi 2020’yle birlikte sona erdi. İlk olarak Kırmızı Kedi Yayınevi tarafından basılan Necati Tonga ve Tahsin Yıldırım’ın altı kitaplık ‘Orhan Veli Külliyatı’ okurla buluştu. Eserde Orhan Veli’nin daha önce kitaplarda yer almayan annesine yazdığı ‘Annemin Ölümü’nden’ şiiri de bulunuyor. Hastaneye kaldırılan ABD’li rapçi Dr. Dre, taburcu oluyor
Dünyaca ünlü Rap sanatçısı ve prodüktör Dr. Dre. beyin anevrizması tedavisinin ardından taburcu olacağını duyurdu. 6 kez Grammy kazanan sanatçı Instagram hesabında yaptığı paylaşımda kendisine destek olan ailesine, arkadaşlarına ve hayranlarına teşekkür etti. TMZ haber sitesinin haberine göre Dr. Dre, Los Angeles’ta kaldırıldığı bir hastanede beyin anevrizması tedavisi gördü. Ancak sanatçı, yaptığı paylaşımda tedavisine dair bilgi vermedi. “Çok iyiyim ve sağlık ekiplerinden harika bir hizmet alıyorum” diyen Dr. Dre, paylaşımında şunları yazdı: “Çok yakında hastaneden taburcu olacağım ve evime gideceğim. Hastane ekibine teşekkürlerimi sunuyorum.” Gerçek adı Andre Young olan Dr. Dre, Tupac, Snoop Dogg, Eminem de dahil olmak üzere çok önemli isimlerin yapımcılığını üstlendi. 1965 yılında California’da doğan müzisyen, Still D.R.E. ve The Next Episode gibi hit şarkılara da imza attı. BEYİN ANEVRİZMASI NEDİR? Beyin anevrizması, atardamarlarda ve aort damarlarında oluşan çıkıntı ve baloncukların vücutta yarattığı hasardır. Rapçi ve yapımcı Dr. Dre beyin anevrizması geçirdi, hastaneye kaldırıldı
Oyuncu Lorin Merhart: Oyunculuğun gururunu yaşadım
Öykü Özfırat Başrolünde Lorin Merhart’ın da yer aldığı Suçlular, bu yılki Sundance Film Festivali’nde dünya prömiyerini gerçekleştirecek. Çukur dizisinde Kutay karakterini canlandıran Lorin Merhart, Suçlular’da ise baş başa kalmaya çalışan genç bir çiftin hikayesinde karşımıza çıkıyor. Merhart ile oyunculuğu ve Suçlular’ı konuştuk. Oyunculuğa olan ilginiz ne zaman ve nasıl başladı? Oyunculuğa ilgim 11 yaşındayken İsmet Ergün’ün yazıp yönettiği ‘Bende Sıra’ adlı kısa filminde rol aldıktan sonra başladı. Film daha sonrasında onlarca ödül aldı. Set ortamına ilk orada tanık oldum ve beni anında büyüledi. Bir ekiple çalışmanın, takım olarak bir hikâyeyi beyazperdeye taşımanın güzelliğini ve hazını ilk o zaman anladım. O günden beri tek yapmak istediğim anlatılması gereken hikâyeleri seyirciyle buluşturup, onları biraz olsun düşündürüp hatta belki de düşünce biçimlerini değiştirmek.  Çukur süreci nasıldı sizin için? Çukur gerçekten inanılmaz güzel ve büyük bir aile. Sete geldiğim ilk günden son güne kadar sıcaklığını hissettiğim bir samimiyetle çalıştık. Sete üçüncü sezonda girmiş olsam bile hiç yabancılık çekmedim, hiç hissettirmediler. Benim için çok büyük bir şans ve inanılmaz güzel bir deneyimdi. Londra’da eğitim aldığım konservatuarda teori olarak öğrendiğim her türlü tekniği gerçek bir sette deneyip, hatalarımı fark edip onlardan öğrenip kendimi geliştirmek adına çok özel bir süreçti. Sete gittiğim her gün ne kadar şanslı olduğumu düşündüm. Yapmak istediğim mesleği yapıyor olmanın gururunu yaşıyordum. Bana inanan ve destek olan herkese buradan tekrar teşekkür ediyorum.  BASKICI DÜŞÜNCELERİN KARŞISINDA İKİ GENÇ  ‘Suçlular’ Sundance Film Festivali’nde prömiyer yapacak. Filmi sizden dinleyebilir miyiz? Öncelikle böyle bir projede yer almanın gururunu ve yine bana bu süreçte inanan herkese minnettarlığımı bir kez daha belirtmek isterim. Sundance Film Festivali, Uluslararası Yarışma Bölümü’nde dünya prömiyerini yapacak. Senaryosu ve yönetmenliğini Serhat Karaaslan’ın üstlendiği Suçlular filmi baş başa kalmaya çalışan genç bir çiftin hikâyesini anlatıyor. Üniversite öğrencisi çiftin bir geceyi beraber geçirme arzusu ve bu haklı isteklerinin önüne çıkan sosyal engeller üzerine kurulu. Bütün insanların en temel hakkı olan ve aslında kimsenin de müdahale hakkı olmadığı ama ülkemizde ne yazık ki baskıcı düşünceler yüzünden hor görülen doğal bir sürecin yani aşkın ‘fiziksel haline’ verilen tepkisine ayna tutuyor. İki genç de aslında çok masum bir yerden yaklaşıyor bu geceye. Fakat sosyal, çevresel koşullardan dolayı sevgileri dizginleniyor, kontrol altına alınmaya çalışılıyor. Şimdilik bu kadarını söyleyebilirim. Geri kalanını umarım hep beraber filmimizin Türkiye gösterimi olduğunda izleyebileceğiz.  Filmde canlandırdığınız karakter üzerine neler söylemek istersiniz? Emre, 20 yaşında üniversite öğrencisi bir genç. Hem aşkı hem de cinselliği yeni yeni keşfediyor. Sevgilisini dışarıya karşı korumacı bir tavır sergileyen ve bu yönüyle erkeklik egosu öne çıkan ancak geçirdikleri zor gecenin sonunda zayıflıkları da ortaya çıkan bir karakter. Hem Emre hem sevgilisi Nazlı, Türkiye’de aynı kuşaktan birçok gencin hissettiklerini yansıtıyor bana göre. Hem aile hem de toplum baskısı altında debeleniyorlar.  Pandemi süreci sizin çalışmalarınızı nasıl etkiledi? Önümüzdeki dönem için planlarınız neler? Zor bir süreçten geçiyoruz, pandemi o kadar çok insanı, sektörü, vurdu ki... Elbette bizim sektör de çok etkilendi. Her şey daha yavaş ve uzun sürüyor fakat hayat yeni kurallarla bir şekilde devam ediyor. Benim için de pandemi süreci zaman zaman yorucuydu. Evden çıkamamak doğal olarak insanı bunaltıyor fakat bunu fırsat bilip olabildiğince aleyhime çevirmek istedim. Evde sporuma devam ettim, ailemle kaliteli zaman geçirdim, mümkün olduğunca kendimi geliştirmeye devam ettim, izleyemediğim filmleri izledim, online platformlarda derslere devam ettim. Bu dönem bittiği zaman hazır olmak, işlere kaldığım yerden devam etmek istiyorum. Şu an yine bir kısa film projesinde bu kez yapımcı olarak heyecanla çalışıyoruz. Yarın ne olacağını bilmediğimiz bir dönemde plan yapmak çok zor ama şimdilik en iyi plan şartlara göre olabildiğimin en iyisi olup, önümüzdeki projelere odaklanmak. Her şeyin daha iyi olduğu günleri göreceğiz... Kendine acıma...
Bir insanın kendisine yapabileceği en büyük kötülüklerden biri olsa gerek, ‘kendine acıma’... Sanki kültürel olarak içimize işlemiş. Çocuğu çalışmak için yurt dışına gitmiş bir anneyi düşünelim. Aylar sonra çocuğuyla görüntülü konuşurken, o anne çocuğunu şöyle sevebilir: “Ah sana ne olmuş böyle, çok kilo vermişsin, hasta mı oldun? Saçına sakalına kırlar düşmüş, yaşlanmışsın ah oğlum. Yaban ellerde öyle kaldın bir başına. Ne yer ne içersin?...” Bir yandan gözyaşı döker bunları söylerken. O çocuğun ne hissettiğini hayal etmek güç değil. Ya da boşanıp anne evine dönmüş bir kadını düşünelim, annesi şöyle sevebilir ağlayarak: “Talihsiz kızım benim!” Muhtemelen çocuğu da kendi içinde kendisine bu şekilde ‘acımasız’ bir acımayla şefkat gösteriyordur. Normalde insanın düşmanına söyleyemeyeceği sözleri, bir yakınından şefkat dolu bir biçimde duymasının yıkıcı etkisi... Kendine acıma, savunma mekanizmalarını çökerten, egoyu zayıflatıp insanı gerileten bir etkiye sahip. Halk müziğinde de ‘kendine acıma’nın her türüne rastlamak mümkün. Kendine acıma, böylesine rağbet görüyorsa, mutlaka cazip gelen bir yanı da olmalı. Acaba sürekli bir şeylerden şikâyet eden insanlar, hatta hava durumundan bile değiştirilebilirmiş gibi şikâyet edenleri düşününce, kendine acımaya karşı bir savunma mekanizması mı devreye girmektedir? Gerçekte kendilerine acıdıkları için mi bu kadar çok şikâyet etmektedirler? Kendine acımayla şikâyet etme arasındaki ortak nokta mağdur olma durumu, yani dış bir nedenden kaynaklı haksızlığa uğrama... Bir noktaya kadar kendine acıma ya da şikâyet anlaşılır bir durum olsa da, bunun bir alışkanlığa dönüşmesi ciddi ruhsal rahatsızlıkların kaynağına dönüşebilir, bir de kültürel olarak onaylanmış bir davranış halini aldıysa... Kendine acıma ve sürekli şikâyet etmenin cazibesi, insanın kendi sorumluluğunu almak konusunda yaşadığı güçlükten sıyrılabilme arzusundan kaynaklı olabilir. Sorumluluk talihsizliğe ve dış nedenlere bağlanabilir böylelikle. Bazen de bilinçdışı bir biçimde başkalarını bir istismara da dönüşebilir bu mağdur olma psikolojisi, biri gelip beni kurtarsın arzusuyla. Aslında oldukça karmaşık bir mesele ‘kendine acıma’. Sorumlulukla, ayrışmayla, hayal kırıklıklarıyla, melankoliyle, depresyonla ilişkisi üzerine çokça akıl yürütmek mümkün. Ama kesin olan şu ki, kendine acımayı ve şikâyet etmeyi alışkanlık haline getiren biri, gittikçe pasifleşir ve duyarsızlaşır. Travma yaşamış kişilerde sıklıkla görülen kişinin kendini zayıf, kurban, mağdur; dünyayı ya da diğer insanları güçlü, zalim ve düşman olarak algılamasının yaşadığımız topraklarda bir karşılığının olması anlaşılır bir şey. Geçmişten günümüze, sosyal, siyasal, doğal öylesine çok travmalar yaşandı ki, kendine acımanın kültürel açıdan böylesine içselleştirilmiş olması şaşırtıcı değil. Travma yaşamış kişilerle, yaşadıkları durumu yeniden yorumlamak, anlamlandırmak gerekir. Toplumsal açıdan da benzer bir sürecin yaşanması, ancak siyasi bir tutumla geçmişteki tamamlanmamış yas süreçlerine odaklanıp çalıştıkça, geçmişin istenmeyen, unutulmuş ya da inkâr edilmiş bütün o yutulup öğütülmemiş anı parçalarını sindirebilmenin yollarını buldukça mümkün olacak. Ama hiç kolay değil. Şimdi bir de buna pandemi süreci eklendi. İngiltere’de yapılan bir çalışmada, son üç ayda antidepresan kullananların sayısının 6 milyon arttığı tespit edilmiş. Pandemi sonrası, sadece ekonomik bir yıkımla değil, görülmeyen ve ölçülmesi daha zor olan bir psikolojik yıkımla karşı karşıya olacağımızı düşündürüyor bu araştırmalar. Kendimize acımayı bırakıp kendimizden başlayarak sorumluluk duygumuzu geliştirip genişleterek aşabiliriz bütün bu sorunları. Yeni yıl, kendimizi yeniden inşa etmenin başlangıcı olsun... Grammy ödüllerine koronavirüs ertelemesi
Münir Özkul mezarı başında anıldı
Türk sinema ve tiyatro tarihinin usta oyuncularından Münir Özkul, ölümünün 3. yıldönümünde mezarının bulunduğu Bakırköy Mezarlığı’nda anıldı. Anma törenine Özkul’un kızları Hayriye Özkul Işık, Güner Özkul, Bakırköy Belediye Başkanı Bülent Kerimoğlu, Bakırköy Sanatçılar Derneği Başkanı A.İlhan Gülek'in yanı sıra sevenleri katıldı. Duygularını aktaran Münir Özkul'un kızı Güner Özkul, "Babamı kaybedeli 3 yıl oldu. Uzun süren hastalığı sürecinde beklediğimiz bir şeydi. Beklediğimiz ama hala alışamadığımız bir şey oldu. Bizim için hala yaşıyor. Onu burada anmak çok güzel. Burada huzur buluyoruz. Her zaman gelemiyoruz ama sevildiğini bilmek, sevenleri tarafından yalnız bırakılmadığını bilmek bizi çok rahatlatıyor. Ailemizdeki tek Fenerbahçeli babamdı. En sevdiğimiz Fenerbahçeli" dedi. On beş günde bir Münir Özkul'un mezarına gelip temizlik yaptığını belirten Vecdi Tekel, "İyi bir Fenerbahçeliydi. Beraber Fenerbahçe maçı da izledik. Buraya 15 günde bir geliyorum. Burada mıntıka temizliği yapıyorum. Yazılarımı koyuyorum. Duamı ediyorum. Mekanı cennet olsun. Böyle sanatçıları unutmamız lazım" dedi. MÜNİR ÖZKUL  Yeşilçam'ın unutulmaz filmlerinde canlandırdığı "Mahmut Hoca "ve "Yaşar Usta" tiplemeleriyle Türk izleyicisinin kalbinde yer edinen usta oyuncu Münir Özkul'un, vefatının üzerinden 3 yıl geçti. Binbaşı İbrahim Özkul ile Hayriye Özkul çiftinin oğlu olan sanatçı, İstanbul'da 15 Ağustos 1925'te dünyaya geldi. İlk kez 1937'de Bakırköy Ortaokulu'nda ilk defa sahneye çıkan sanatçı, İstanbul Erkek Lisesi'nden mezun oldu. Usta sanatçı, 1940'ta kurulan Bakırköy Halkevi sahnesinde, "Erkek Güzeli" adlı oyundaki başarısıyla adını duyurdu. Muhsin Ertuğrul, "İnsan ve Tiyatro Üzerine Gördüklerim" adlı kitabında yer verdiği bir anısında, usta oyuncunun 12 yaşındayken sahneye çıktığı Ankara'daki bir tiyatro oyununu Cumhuriyetin Kurucusu Mustafa Kemal Atatürk'ün de izlediğini belirterek, etkili bir oyunculuk sergileyen Özkul'u Atatürk'le tanıştırdığını, Mustafa Kemal Atatürk'ün Özkul'a "Çocuk, çok büyük bir tiyatrocu olacaksın." dediğini aktarmıştı. Ses Tiyatrosu'nda 1948'de sahnelenen "Aşk Köprüsü" ile profesyonel oyunculuğa adım atan sanatçı, daha sonra Muhsin Ertuğrul yönetimindeki Küçük Sahne'ye geçti. Özkul, TRT Arşiv kayıtlarında yer alan bir açıklamasında ilk aktörlük deneyimine ilişkin şu bilgileri vermişti: "Mürüvvet (Sim) çok iyi Ermeni rolü oynar. 'Prova yapalım.' derdi. 'Oyun gecesi yapalım.' derdim. 'Olmaz.' diyorlar. Maksadım kaçmak. İlk gece, korktuğumuz şarkı üç defa bize söyletildi. Ben de inanamıyorum fakat oldu. Şaşırdım. Adetimdir, hata yaptığımda tiyatrodan yürüyerek Beyoğlu'na kadar giderdim. 'Kim bunları tuttu da bravo diyerek beni rezil ettiler.' diye düşündüm. Sirkeci'ye kadar ağladım." Rol arkadaşı Mürüvvet Sim ise aynı anıyı, "Münir katiyen prova yapmıyor. Sanat hayatım bitecek gibi geldi bana, epey gözyaşı döktüm. Sabaha kadar prova yaptık. Münir yine prova yapmadı. Mecburen oynadım. Benim ellerim ayaklarım bağlandı fakat Münir gitti, karşımda sanki dev bir sanatçı vardı. Piyes bitti. Herkes Münir'i tebrik etti. Ben de gittim, özür diledim ve elini öptüm." sözleriyle dile getirmişti. Usta oyuncu, 1951'de John Steinbeck'in "Fareler ve İnsanlar" ile John Millington Synge'in "Babayiğit", 1954'te George Axelrod'un "Yaz Bekarı" eserlerinde, 1955'te ise John Patrick'in "Çayhane" eseriyle "Bana Çiçek Yollama", "Generalin Aşkı", "Yağmurcu" ve "Godot'yu Beklerken" adlı eserlerde rol aldı. İstanbul Şehir Tiyatroları, Ankara Devlet Tiyatrosu ve özel tiyatrolarda da görev yapan sanatçı, Sadık Şendil'in "Kanlı Nigar" oyunundaki rolüyle 1968'de İlhan İskender Armağanı'nı kazandı. Sanat yaşamında beş kişinin büyük etkisi olduğuna işaret eden Özkul, bir röportajında şunları söylemişti: "Bu isimler, Muhsin Ertuğrul, Ferdi Tayfur, Haldun Dormen, Sadık Şendil ve Şakir Eczacıbaşı'dır. Bugün sanatımın geleceğiyle ilgili hiçbir şey söyleyecek durumda değilim. Yalnız şu sıralarda Haldun Taner'in benim için yazdığı bir eser var. Tüm arzum bu piyesi başarıyla oynamak. Sanat yaşamım içinde her zaman 'İbiş'e ve 'Kavuklu'ya hayranlık duymuşumdur. Nedenini şöyle anlatayım; insanı çeşitli etkilerden kurtarabilseydik, ortaya birçok müşterek yönleri olan bir insan tipi çıkardı. Bu, gerçek yönleri ağır basan evrensel insan tanımı ve tipidir. Ben Kavuklu'da veya İbiş'te kendi içimdeki o insanı yakalamak ve o insana varmak istiyorum." Geleneksel Türk tiyatrosunun son temsilcisi İsmail Hakkı Dümbüllü, Kel Hasan'dan devraldığı 50 yıllık simgesel kavuğunu, 1968'de Özkul'a devretti. Sanatçının Ortaoyuncular Tiyatro Topluluğu kurucusu Ferhan Şensoy'a 1989'da bıraktığı kavuk, son olarak 2020'nin eylül ayında Şevket Çoruh'a takdim edildi. Münir Özkul, Haldun Taner'in "Sersem Kocanın Kurnaz Karısı" oyunundaki rolüyle 1978'de "Avni Dilligil", "Ulvi Uraz", "İsmet Küntay" ve "İsmail Dümbüllü" ödüllerinin sahibi oldu. Sinemada 1950'lerden itibaren görünmeye başlayan sanatçı, canlandırdığı karakterlerle büyük beğeni kazandı. Özellikle 1970'li yıllarda, kalabalık kadrolu Ertem Eğilmez filmlerinde önemli rolleri canlandırdı. Sanatçı, Hababam Sınıfı serisindeki Özel Çamlıca Lisesi'nin tatlı sert müdür yardımcısı "Kel Mahmut" tiplemesiyle unutulmazlar arasına girdi. Başarılı oyuncu, yönetmenliğini Sırrı Gültekin'in yaptığı 1979'da yayınlanan "İbiş'in Rüyası" adlı yapımla ilk kez televizyon dizisinde rol alırken, dizilerin yaygınlaşmaya başladığı 1990'lı yıllarda, "Uzaylı Zekiye", "Ana Kuzusu", "Şaban ile Şirin" ve "Reyting Hamdi"de de oynadı. "Mavi Boncuk", "Aile Şerefi", "Gülen Gözler", "Neşeli Günler", "Gırgıriye" ve "Görgüsüzler" adlı aile filmlerinde Adile Naşit ile başrolü paylaşan ve canlandırdığı karakterlerle Türk izleyicisinin sevgisini kazanan Özkul'un "Bizim Aile" filmindeki, "Anlamıyor musun beyim, bu çocuklar birbirini seviyor. Ama ben boşuna konuşuyorum. Sevgiyi tanımayan adama, sevgiyi öğretmeye çalışıyorum. Sen, büyük patron, milyarder, para babası, fabrikalar sahibi Saim Bey! Sen mi büyüksün? Hayır, ben büyüğüm! Ben, Yaşar usta! Sen benim yanımda bir hiçsin, anlıyor musun, bir hiç! Gözümde pul kadar bile değerin yok. Ama şunu iyi bil, ne oğluma ne de gelinime hiçbir şey yapamayacaksın. Yıkamayacaksın, dağıtamayacaksın, mağlup edemeyeceksin bizi. Çünkü biz birbirimize parayla pulla değil, sevgiyle bağlıyız." repliği, günümüzde halen unutulmayan replikler arasında yer alıyor. Usta sanatçı, "Sev Kardeşim" filmindeki rolüyle 1972'de Altın Portakal Film Festivali'nde "En İyi Erkek Karakter Oyuncu Ödülü"ne, "Bizim Aile" filminde canlandırdığı "Yaşar Usta" rolüyle de 1977'de Azerbaycan Film Festivali Özel Ödülü'ne değer görüldü. Uluslararası İstanbul Tiyatro Festivali tarafından 2006'da verilen Onur Ödülü'nü alan sanatçı, 2014'te 18. Afife Tiyatro Ödülleri'nde Muhsin Ertuğrul Özel Ödülü'ne, 2015'te ise Cumhurbaşkanlığı Kültür ve Sanat Büyük Ödülü'ne layık görüldü. Başarılı oyuncu, 1980'de 40. sanat yılını, 1996'da Atatürk Kültür Merkezi'nde gerçekleştirilen etkinlikte ise 55. sanat yılını kutladı. Hayriye, Ferdi ve Güner adlı üç çocuğu bulunan sanatçıya, Kültür ve Turizm Bakanlığı tarafından 1998'de "devlet sanatçısı" unvanı verildi. 5 Ocak 2018'de yaşamını yitiren usta oyuncu, Harbiye Muhsin Ertuğrul Sahnesi'nde gerçekleştirilen törenin ardından Bakırköy Mezarlığı'ndaki aile kabristanına defnedildi. Sinema oyuncusu Engin Çağlar, Özkul'un vefatının ardından yaptığı açıklamada, "Atlas Sineması üzerindeki Küçük Sahne'nin ilk açıldığı yıllarda 'Çayhane' oyununda Münir ağabeyi seyretmiştim. Onun en iyi yıllarıydı ve sahnede ustalığını sergiliyordu. Münir Özkul, gerçekten çok iyi bir tiyatro oyuncusuydu. Sonra çok iyi bir sinema oyuncusu oldu. Beraber unutulmaz filmlerde oynadık ama onu Hababam Sınıfı'ndaki Mahmut Hoca rolü zirveye çıkardı." ifadelerini kullanmıştı. Tiyatro ve sinema oyuncusu Ulvi Alacakaptan ise Özkul'a ilişkin şu değerlendirmede bulunmuştu: "Kendisiyle birlikte bir devri kapatıyor. Münir Özkul, daha çok filmleriyle tanınıyor. Çünkü sinema çok yaygın bir sanat ama Münir Özkul bence tiyatrocu olarak yaşadı ve hep gözü de tiyatrodaydı. Özellikle de geleneksel tiyatroya aşık değil, hastaydı. Onun, Haldun Taner'in 'Sersem Kocanın Kurnaz Karısı' oyunundaki, 'Perde' diye biten son tiradı hiç unutulmaz. Sinemada meşhur oldu ve çok insan onu sinemada tanıdı ama her an, her fırsatta tiyatro yaptı. Ömrünün son dönemlerinde de tiyatro yapıyordu." 3 yıldız aynı filmde Batman’i canlandıracak
DC Films Başkanı Walter Hamada'nın The New York Times gazetesine verdiği röportaja göre 2022 yılında çıkacak filmlerde 3 farklı Batman'i göreceğiz. Hamada, Robert Pattinson'ın yanı sıra Michael Keaton ve Ben Affleck'in de aynı film içerisinde, farklı evrenlerden Batman karakterini canlandıracağını açıkladı. Hollywood’da bu tarz iddialar çok daha önce çıkmıştı. İnsanlar aynı Batman filminin içerisinde Pattinson’ın ve Keaton’ın oynayacağını biliyordu. Ancak kesin bilgi, başkan Walter Hamada’dan geldi. Keaton'ın canlandırdığı Batman'in başına gelenler anlatılacak Webtekno'nun aktardığı habere göre, Walter Hamada’nın vermiş olduğu röportajda, Michael Keaton ve Ben Affleck'in, iki evreni birbirine bağlayacak olan film The Flash’ta Batman’i canlandıracağı belirtildi. Film, Keaton’ın rolü son oynadığı günden beri başına gelenleri konu alacak. Evrenlerin nasıl birbirileriyle bağlanacağı ya da Batman’lerin ortak bir sahnede buluşup buluşmayacağı henüz belli değil. Hamada, evrenleri bir araya getirme konusunda şu sözleri dile getirdi; “Başka kimsenin çoklu evren kavramına teşebbüs edebileceğini sanmıyorum, Ancak izleyiciler bunu anlayabilecek kadar tecrübeliler. İyi filmler yapmaya devam edersek, izlenmeye de devam edeceğiz.” Robert Pattinson’ın rol aldığı Batman filmi 2022 yılında çıkıyor. Batman, bu filmde Earth 2 adlı farklı bir evrende yer alırken, Earth 1 evreninde daha önce görmeye alışkın olduğumuz Wonder Woman gibi karakterleri tekrar göreceğiz. Earth 2’de Batman’in başına gelen kötü olaylar, diğer evrenlere yansımayacak ve bu sayede birbirinden bağımsız 3 farklı Batman’i izleyebileceğiz. Children of Bodom’un gitaristi Alexi Laiho hayatını kaybetti
Death metal grubu Children of Bodom’un kurucusu, solisti ve gitaristi Alexi Laiho’nun geçtiğimiz hafta Helsinki’deki evinde hayatını kaybettiği duyuruldu. 41 yaşındaki Alexi Laiho'nun bağlı olduğu kayıt şirketi Napalm Records tarafından yapılan açıklamada, ölüm nedeni açıklanmazken, yakın çevresinin belirttiğine göre uzun süredir sağlık sorunları yaşıyordu.  Laiho’nun Children of Bodom’un dağılmasının ardından kurduğu Bodom After Midnight grubu üyelerinden Daniel Freyberg, Mitja Toivonen ve Waltteri Vayrynen, yaptıkları ortak açıklamada, "Sevgili arkadaşımız ve grup üyemizin ani ölümü ile yıkılmış durumdayız. Yaşadığımız acıyı tarif etmeye kelimeler yetersiz kalıyor" dedi.  Alexi’nin eşi Kelli Wright-Laiho ise sosyal medya hesabından "Son derece sevgi dolu ve mükemmel bir eş ve babaydı. Kalplerimiz sonsuza kadar kırıldı" ifadesini paylaştı. "METAL DÜNYASI GERÇEK BİR YETENEĞİ KAYBETTİ" Alexi Laiho’nun hayatını kaybettiğinin duyurulmasının ardından pek çok müzisyen onun hakkında düşüncelerini paylaştı.  Children of Bodom: Laiho’nun eski grup arkadaşları Jaska Raatikainen (davul), Henri Seppala (bass gitar) ve Janne Wirman ( klavye), yayımladıkları açıklamada “25 yıldan uzun bir dostluğumuz vardı. Kardeşimizi kaybettik. Dünya müthiş bir besteciyi ve tüm zamanların en iyi gitaristlerinden birini kaybetti. Anısı ve Alexi’nin müziği sonsuza dek yaşayacak. Bu zor zamanda düşüncelerimiz Alexi’nin ailesiyle birlikte.” dediler.  Dave Mustaine (Megadeth): Alexi Laiho'nun aramızdan ayrıldığını öğrendiğim için çok üzgünüm. Çoğu kez beraber turneye çıkmıştık, inanılmaz bir yetenekti. Ailesine, arkadaşlarına ve hayranlarıma en içten başsağlığı dileklerimi yolluyorum. David Elleffson (Megadeth): Çok üzücü bir haber, müzik için olduğu kadar her yerdeki gitaristler ve hayranları için çok ciddi etki yaratmış bir kişiydi. Megadeth’le beraber pek çok kez sahne paylaşmıştık. Nazik birisiydi ama sahneye çıktığı zaman aslan gibi kükrerdi. Ailesine, arkadaşları ve grubuna arkadaşlarına baş sağlığı dileklerimi iletiyorum.  Kiko Loureiro (Megadeth): Besteleri, gitar rifleri ve vokalleri son derece etkileyici bir müzisyendi. Metal dünyası gerçek bir yeteneği kaybetti. Mille Petrozza (Kreator): Şok edici bir haber. Metaldeki en iyi müzisyenlerden biri ve son derece mütevazi ve iyi birisiydi. Bizi çok erken terk etti. Hadi biraz Children of Bodom dinleyelim ve hayatın tadını çıkarmaya çalışalım.  Johan Hegg (Amon Amarth): Müthiş bir müzisyen aramızdan çok erken ayrıldı. Alexi’yi çok yakından tanıdığımı söyleyemesem de o benim arkadaşımdı ve aramızdan ayrılışı beni çok üzdü. Alexi ve Children of Bodom ile beraber pek çok turneye katıldık. Aralarında en çok 2006 yılındaki ABD turnesi kariyerlerimiz için çok önemliydi. Bu yüzden ona teşekkürler. Nightwish: Huzur içinde yat Alexi. Çok erken ayrıldın.  Floor Jansen (Nightwish): Benim neslimin bir efsanesi. Çok iyi bir yetenekti. Özlenecek  Tobias Sammet (Edguy/Avantasia): Huzur içinde yat Alexi Laiho. 41 çok erken bir yaş. Neslimizdeki metal müzisyenleri arasında kendini gösteren bir yetenek ve çok iyi birisiydi. Ona karşı her zaman saygım olacak ve Metal dünyadında özlenecek. Dualarımı ve başsağlığı dileklerim ailesine gönderiyorum.  Sonata Artica: Huzur içinde yat Alexi Laiho. Alexi Laiho’nun aramızdan ayrıldığını öğrendiğimiz için üzgünüz. Çok iyi bir müzisyendin ve gerçek bir gitar kahramanıydın. Düşüncelerimiz seninle ve ailenle birlikte.  Mikael Stanne (Dark Tranquility): Alexi Laiho’nun aramızdan ayrılışını duyduğum için yıkılmış durumdayım. Onunla beraber pek çok turnede yer aldık. İnanılmaz bir yetenek ve müthiş birisiydi. Özlenecek.  Amorphis: Korkunç ve üzücü bir haber. Alexi’nin inanılmaz bir müzik aurası vardı. Çevresindekilere kendinden çok şeyler verdi. Gittiğine inanmak zor. Hoşçakal ve huzur içinde uyu.  Abbath (Abbath): Huzur içinde yat. Turnedeki güzel zamanlar için sana ve Children of Bodom’a teşekkürler.  Eluveitie: Huzur içinde yat Alexi. Children of Bodom'daki dostlarımızla beraber yaptığımız Kuzey Amerika turnesinin üzerinden 9 yıl geçmiş. O dönem birbirimizi pek tanımıyorduk ama turneye çıktığımız en iyi gruplardan biri oldular. Bu turne sırasında dostluğumuz pekişti ve uzun yıllarca iletişimimiz devam etti. Alexi'nin aramızdan ayrıldığını öğrenmek kalbimize saplanan bir bıçak gibi oldu. Şüphesiz ki üzücü bir kayıp. Tüm kalbimizle ailesine, yakın çevresine ve arkadaşlarına başsağlığı dileklerimizi gönderiyoruz. Çok iyi bir arkadaşı kaybetmenin yanısıra metal dünyası da günümüzün en etkileyici müzisyenlerinden birini kaybetti. Ancak mirası yaşayacak. Seni unutmayacağız Alexi! Huzur içinde yat ya da Keltlerin söylediği gibi: Uç kuzgun, uç! ALEXI LAIHO HAKKINDA Alexi Laiho, 1993 yılında davulcu Jaska Raatiken ile beraber kurduğu Children of Bodom grubu ile metal müzik dalında uluslararası üne sahip olmuştu. Grubun 2019 yılında dağılması ile Laiho geçtiğimiz sene Bodom After Midnight adında yeni bir grup kurmuştu. Laiho, ayrıca yeni grubu ile beraber üç yeni şarkı kaydetmiş ve bir tane de müzik klibi çekmişti. Laiho, Children of Bodom dışında pek çok grupla işbirliği yapmıştı. 2008 yılında Metal Hammer Dergisi tarafından ödüllendirilmişti. 2015 yılında ise Helsinki Fest’te 100 gitarist ile beraber kendi bestesi olan ‘100 Guitars From Hell’i çalmıştı. Devlet Tiyatroları'nın eserleri YouTube üzerinden izlenebilecek
Koronavirüs salgını nedeniyle tiyatrolardan uzak kalan sanatseverler için Devlet Tiyatroları'nın eserleri evlere ulaştırılacak. ‘Okuma Gösterimleri’ projesini hayata geçiren Devlet Tiyatroları'nın altı eseri dijital ortama taşınacak. Dünyayı etkisi altına alan salgın sürecinde Kültür ve Turizm Bakanlığı ‘YouTube’ kanalı üzerinden her hafta bir oyun paylaşacak. İlki bugün yayımlanan ve 6 hafta sürecek olan paylaşımlarda tiyatroseverler, okuma tiyatrosundan farklı olarak yapılan canlandırmaları da izleme imkânı bulacak. Seyircilere, sanatçıların projeksiyon yardımıyla perdeye yansıtılan metni okurken karakterlere nasıl hayat verdikleri gösterilecek. Yerli klasik oyunların tercih edildiği Devlet Tiyatrolarının ‘Okuma Gösterimleri’ projesiyle hayatında hiç tiyatroya gitmemiş ve turnelerin de ulaşamadığı yerlerdeki izleyiciler dijital ortamdan tiyatro izleyebilecek. İlk Eser ‘Kadın ve Kedi’ Yayımda Kültür ve Turizm Bakanlığı, YouTube kanalı üzerinden bugün ilk eser olarak, Behçet Necatigil’in kaleme aldığı ‘Kadın ve Kedi’ adlı oyunu yayımladı. Her salı bir oyunun yükleneceği kanalda önümüzdeki hafta da Bilge Karasu’nun ‘Sevilmek’ adlı eserini izlenebilecek. Sonrasında sırasıyla; Oktay Rifat’ın ‘Yağmur Sıkıntısı’, Vüs’at O. Bener’in ‘Ihlamur Ağacı’ ve Behiç Ak’ın ‘Fay Hattı’ ile Özen Yula’nın ‘Ay Tedirginliği’ adlı oyunları paylaşılacak. DHA Renklerimi göstereceğim
IŞIL ÇALIŞKAN isilcaliskan@birgun.net Ülkemizin nev-i şahsına münhasır sanatçılarından biri Cem Adrian. Güçlü sesi ve yorumuyla teatral bir etki yaratan Adrian, müzik kariyerinde 15 yılı geride bıraktı. Müzikte sınırları, tarzları, kuralları dışlayan ve kendini sadece “özgür bir müzisyen” olarak tanımlayan Cem Adrian, sadece çok renkli sesi değil, çok renkli müziği ile yorumcu, besteci ve söz yazarı olarak müziğin farklı dallarında eserlere imza atıyor. Adrian son olarak Türk Sanat Müziği şarkıları ile dinleyiciyle buluştu. “Solmayan Şarkılar” isimli albümde ‘’Elbet Bir Gün Buluşacağız’’dan “Duydum Ki Unutmuşsun”a, ‘’Nasıl Geçti Habersiz’’den ‘’Kıskanırım Seni Ben’’e hafızalarda yer etmiş 10 eser sanatçının eşsiz yorumuyla sunuluyor. 40’ıncı yaşını bu albümle kutlayan Adrian ile konuştuk. Daha fazla uzatmadan sözü ustasına bırakalım… ► 40’ıncı yaşınıza Türk Sanat Müziği eserlerini seslendirdiğiniz “Solmayan Şarkılar” albümüyle girdiniz. Hani derler ya “bu türün kıymeti yaş aldıkça artar” diye. Doğru mu? Sizin bu konudaki düşünceniz nedir? Hiç öyle düşünmemiştim... Aslında uzun zamandan bu yana aklımda olan bir projeydi ancak karantina döneminin zaman konusunda yarattığı avantajdan yararlandım ve kaydettim.  İÇİNDE ROMANTİZM VAR  ► Neden hiç solmuyor bu şarkılar? Çünkü içinde gerçek romantizm var. Özlediğimiz o romantizm. Şu an hayatta en çok ihtiyacımız olan şeylerden biri.  ► Nasıl bir seçkiyle sizin albümünüzde buluştu parçalar? Aslında bu tür konsept albümlerde önce kendimi düşünüyorum. Hangi şarkıları seviyor ve söylemek istiyorum diye. Yıllarca radyoculuk yapmamdan kaynaklı hafıza arşivim çok geniş.  ► Bunu sizin gibi her daim çıtayı yükselten biri için söylemek doğru değil elbette ama klasikleşmiş parçaları yeni bir yorumla dinleyiciyle buluşturmak risk olarak değerlendirilebilir mi? Eğer çok samimiyetle söyler ve bu hissi dinleyiciye geçirmeyi başarabilirseniz risk azalıyor... Ancak katılıyorum. Yorum katmak için "yorumlamak" büyük risk olurdu. Gerçekten severek yaptığınız her iş karşılığını buluyor.  GERÇEK AŞKIM PİYANO  ► Genelde piyanoyla duymaya alıştığımız sesinizi en çok buluşturmayı sevdiğiniz enstrüman hangisi? Piyano... Son zamanlarda gitarla flört etsem de... Aşkım piyano.  ► Sizce müziğiniz ne renk? Neden? Bence rengarenk. Ama ben yıllarca insanlara daha fazla siyahı gösterdim. Şimdi daha fazla beyazdayım... Ama yakında çok başka renklerimi de göstereceğim.  ► Sizin müziğinizde renkler, ırklar, cinsiyetler üstü bir atmosfer var. Sanki sesinizden çıkan her şarkı özgürlüğe çağırıyor gibi. Buna katılır mısınız? Ben müziği tarzlara, şekillere, kalıplara ayırmıyorum. Çok farklı müzisyenlerle çok farklı işler yapıyorum. Bir yere ve bir şeye ait olmamak çok güzel. Özgürlükten değerli ne var ki...  AMATÖR HEVESLERLE çalışıYORUM  ► Kendinizi kariyerinizin neresinde görüyorsunuz? Hiçbir kariyer planlaması yapmamış biri olarak şu an olduğum yer beni bazen şaşırtıyor. Ama hiçbir zaman bunun büyüsüne kapılmadım. Hala müziğimi amatör heveslerle yapıyorum. Hayallerimde hep aynı şekilde. Kariyerimde ne değişti tam bilemiyorum ama ben hala aynı ruhtayım.  ► Sizi medyada çok az görüyoruz. Bu tercihinizin ardında ne yatıyor? Medyanın güzel ve temiz kalan kısmı ile iletişim halindeyim. Ama siz de biliyorsunuz ki bu alan çok dar. Temiz kalmanın bir yolu sanırım bu.  ► Siz ülkemizde en çok konser veren sanatçılardan birisiniz. Sahneleri özlemiş olmalısınız bu süreçte… Evet oldukça... Yılda 200’den fazla konser veren bir müzisyen olarak sahneler kendimi en iyi hissettiğim yerler. Evden gerçekleştirdiğimiz konserlerin bunların yerini tutması mümkün değil. Bir an önce sahnelerle ve dinleyicilerimizle yüz yüze buluşmak için sabırsızım. YALNIZ OLDUĞUMUZU GÖRDÜK  ► Koronavirüs sürecinde müzisyenler çok zor zamanlar geçiriyor. Sizce bu süreç ülkemizdeki sanatçılara ne öğretti? Yalnız başlarına olduklarını, gerçek hayatın onların dünyasındaki kadar romantik olmadığını.  ► Yeni yıla dair umutlarınız neler? Öncelikle dünyanın iyileşmesi... Maskesiz bir hayat. Ülkemizdeki SMA’lı bebekler için ilaç temini anlaşması... Kadına, insana ve hayvana şiddet konusunda atılması gereken ciddi kanuni adımlar... Ve gelir dağılımı ve eğitim eşitsizliği sorunlarının çözümü için bir ışık!  ► Önümüzdeki planlarınız neler? Bir süre kendi şarkılarımdan oluşan albümlerim dışında Solmayan Şarkılar albümü gibi konsept albümler de kaydetmek istiyorum. Kendi yeni albümüm "Anlatacaklarım Uzun"u hazırlamaya devam ediyorum. Aynı anda yürüyen 6 albüm projesi ve kayıtları devam ediyor. 15 kere Barış için Müzik!
İntermezzo, evlere kapanma mecburiyeti başlamadan önce de, gece çalışmayı seven bir şahıs olarak benim için bir cankurtaran simidi olmuştur. Haftalık programına hep bakarım, dinlemeye çalışırım. Bu sefer programa göz attığımda, aşina bir isim gördüm. 100’den fazla filme müzik yapan, 50’den fazla Oscar adaylığı, beş altın heykeli olan John Williams için bir kutlama vardı. Ama bu duyuruda tanıdığım, hatta yıllar önce burada gencecik bir klasik orkestra ile Lütfi Kırdar sahnesinde izlediğimiz, kendisi de genç olan bir şefin de adı vardı: John Williams kutlamasında 2009’dan beri şefi olduğu Los Angeles Filarmoni Orkestrası’nı yönetecek olan Gustavo Dudamel. Gerçi artık 37 yaşında ve dünyanın her yanında afişler ve panolarda hayran kalınan o uçucu kaçıcı siyah bukleler hafiften kırlaşmış ama gene de ‘live’ performanslarda müzisyenleri de müzikseverleri de heyecanlandıran enerji yerli yerinde. Dudamel, yoksul ve yetenekli çocukların klasik müzik eğitimi görmesi sağlanırsa erkenden orkestra şefi olabileceklerinin gözle görünür, kulakla duyulur örneği. Hamisi de Venezuelalı eğitmen, müzisyen ve eylemci José Antonio Abreu’ydu. Yani, ülkesinde bir milyonu aşkın çocuğa ulaşan El Sistema klasik müzik seferberliğini gerçekleştiren vizyoner. Şanslıyız çünkü İstanbul Kültür Sanat Vakfı (İKSV) Venezuella Simon Bolivar Gençlik Senfoni Orkestrası’nı, kurucusu José Antonio Abreu’yu ve kendisi de El Sistema’da yetişmiş Gustavo Dudamel’i İstanbul’da ağırlamıştı. BÖYLE ÇOCUKLARIMIZ VAR Ama bizim de böyle çocuklarımız var. Bizim böyle bir vakfımız da var: Mehmet Selim Baki ve Yeliz Baki’nin girişimiyle kurulan, sonra Barış için Müzik Vakfı’na dönüştürülen Barış için Müzik. Başlangıçta Edirnekapı'daki bir ilköğretim okulunda ders saatleri dışında haftada beş gün 6-14 yaş aralığındaki çocuklara solfej ve akordeon dersleri veriliyordu. Akordeonla başlayıp, flütle devam eden müzik eğitimine keman, viyola, çello, piyano, perküsyon, kontrbas, klarnet, trombon, trompet, tuba ve korno da eklendi. Barış için Müzik Vakfı, 2009 yılında Deutsche Bank Urban Age Award ödülüne layık görüldü ve 2012 yılında El Sistema'nın Avrupa ayağını oluşturan Sistema Europe tarafından en iyi uygulamalar arasında gösterildi. Benim için El Sistema’nın da, artık bu ağın bir parçası olan Barış için Müzik’in de klasik müzikte çok özel bir yerleri vardır. 1975’te El Sistema Venezuela’yı kuran José Antonio Abreu “Müzik insanların yaşamını değiştirebilecek en etkili araçtır,” diyordu. “Dayanışma, uyum, karşılıklı saygı gibi toplumsal değerleri yücelterek tüm insanlığı birleştirecek mucizevi bir güce sahiptir.” 2005 yılında kurulan Barış için Müzik, Maestro Abreu’yu ve El Sistema’yı yıllar sonra tanıdı. Maestro ile Vakfın yolları, ortak duygularla ve hayallerle, farklı zamanlarda, farklı coğrafyalarda çıkılan benzer bir yolculuk sırasında kesişti. İstanbul Kültür Sanat Vakfı’nın girişimiyle 2011 yılında İstanbul’a gelen José Antonio Abreu Barış için Müzik Vakfı’nı ziyaret etti. 2012 yılında, El Sistema Venezuela anlayışının Avrupa’da yayılması ve geliştirilmesi amacıyla Sistema Europe kuruldu. Barış için Müzik Vakfı, merkezi Avusturya’da bulunan Sistema Europe’un beş kurucu üyesinden biri olarak önemli bir görev üstlendi. 2014’te El Sistema’nın içinden yetişmiş müzik direktörü Christian Vasquez’in yönetiminde 240 kişilik orkestra 42. İstanbul Müzik Festivali’ne geldi. Aynı yıl José Antonio Abreu ile Mehmet Selim Baki arasında “Dostluk Anlaşması” imzalandı ve Barış için Müzik resmen El Sistema’nın bir parçası oldu. İZLEYİN, PİŞMAN OLMAZSINIZ! Barış için Müzik Vakfı bu yıl 15’inci yılını kutluyor. 2020 onlar için de zor bir yıl oldu. 23 Nisan projesi olarak Prokofiev’in “Peter ve Kurt’unu sahneye koymaya hazırlandılar. Olmadı ama, pandemi onları da etkiledi. Konser ertelendi, ancak çocuklar vazgeçmedi. Evlerindeki bilgisayar ekranlarından çevrimiçi provalara devam ettiler ve Temmuz ayında maskelerini takarak CRR’de çekim yaptılar. Şebnem Bozoklu anlatıcı oldu, çocuklar çaldı ve ortaya 16 dakikalık şahane bir çevrimiçi konser çıktı. (16 dk.) “Peter ve Kurt”, Barış için Müzik Vakfı web sitesi ve YouTube kanalı üzerinden izlenebilir. İzleyin, pişman olmazsınız. Kısıtlı sosyo-ekonomik koşullarda yaşayan çocuk ve gençlere 15 yıldır karşılıksız müzik eğitimi olanağı sağlayan Barış için Müzik şimdiye kadar 7000’den fazla çocuğa dokundu, pek çoğunun hayatını değiştirdi. Ömürlerinde Fatih Edirnekapı’nın dışına çıkmamış çocuklar, Barış için Müzik’le Salzburg’da, Atina’da, Londra’da kamplara katıldılar, konserler verdiler. Peter ve Kurt’la da destek arayışlarına devam ediyorlar. Ses verirseniz eğer, daha çok çocuk müzikle buluşur! Özdemir Erdoğan'dan 'yandaş' eleştirilerine tepki: İBB konserlerine de gittim
Müzisyen, söz yazarı ve besteci Özdemir Erdoğan, AKP'ye çok yakın 24 TV'de yayınlanan 'Arafta Sorular' programında, AK trollerden Esra Elönü'nün sorularını yanıtladı Son dönemde hakkında yapılan ‘yandaşlık’ suçlamalarına ilişkin açıklamalarda bulunan Özdemir, “İzmir’de İsmet İnönü konser salonunda konserim vardı. Ondan 15 gün önce de havaalanında Cumhurbaşkanımızın doğum gününü kutladık. Davetliydim, birçok sanatçı arkadaşımla gittim. Ondan sonra gazeteler yazmaya başladı ‘ Doğum gününe gitti’ . Kapıda bilet satılan yerlerde troller var, diyorlarmış ki almayın bilet o doğum gününe gitti. Bir kadın geliyor, diyorlar ki bilet alma böyle böyle. O da diyor ki, ‘Kimin doğum gününe giderse gitsin ben adamın müziğini seviyorum’, beni en çok mutlu eden davranışlardan biriydi, o kadını görsem sarılırdım. Adam müzik yapıyor yani, hasbelkader bu devletin başkanı çağırmış, gitmiş. Ben Süleyman Bey ile de görüşürdüm, Turgut Özal ile de görüşürdüm, Ahmet Necdet Sezer ile de çok iyi görüşürdüm. 1999’da devlet sanatçısı oldum, ondan evvel bir sürü ödüllerim oldu.” dedi. “Yandaşlık işi yeni çıkan bir olay” diyen Erdoğan, “İstanbul Büyükşehir Belediyesi CHP tarafından kazanılmasından sonra pandemiye kadar düzenlenen şehir konserlerine gittim. Çok özel ve küçük fiyatlarla orada bir sürü konserler verdim. Ve hiçbir sorun olmadı. Benim için önemli olan makamdı” şeklinde konuştu. "ÖDÜLÜ KİMDEN ALACAKTIM?" Cumhurbaşkanlığı Kültür ve Sanat Büyük Ödülü de verilen Erdoğan, ödülü aldıktan sonra yapılan eleştirilere ilişkin ise, “‘Çok sevindik Özdemir Erdoğan’ın ödül almasına keşke Tayyip Bey’in elinden almasaydı. Kimin elinden alacaktım? Devleti temsil ediyor. Devleti ve milleti temsil eden bir kişi, üstelik bir şeçici kurul var 15 kişilik bu seçici kurul tavsiye etmiş beni devlet başkanımıza. Bu adam bu ödüle layıktır demiş, o da kabul etmiş. Bu nasıl bir bakış açısıdır, insan üzülüyor başka bir şey değil. 3-5 tane trol. Herkes kendi bacağından asılır netice itibariyle, insanların beynine girip de ben yönlendirmeden hoşlanan birisi değilim. Öyle düşünüyorsa başımla beraber, öyle düşünüyorsa hürmet ederim” ifadelerini kullandı. “Her şey değişiyor her an değişiyor. Değiştiğimizin farkında olmak lazım” diyen Erdoğan, “Ben 30 sene önce ki Özdemir Erdoğan değilim, benim karşımdaki kişi de bunu bilmeli. Sayın Cumhurbaşkanımız Belediye Başkanı olduğu vakit Unkapanı’na gelirdi, müzisyenlerle görüşürdü. Sonra Başbakan oldu ve samimiydik, bana ağabey derdi. Ama ben onu her gördüğümde önümü ilikleyip ‘Sayın Cumhurbaşkanım’ derim. Bu değişen statükonun farkındayım çünkü, o terbiyeyi muhafaza ettim. Bakın bu çok önemli bir şeydir, o sevgiye layık olmak” diye konuştu. CHP'Yİ ELEŞTİRDİ Son dönemde muhalefet tarafından Amerika’ya yanaşma sinyalleri gördüğünü söyleyen Erdoğan duyduğu rahatsızlığı şu ifadelerle açıkladı: "Hükümete en muhalif olan birkaç kanal var. Bu kanallarda pazar günü Batı rock müziği yayınlanıyor. Ben de diyorum ki yani niye Batı Rock müziği yayınlıyorsunuz da Cem Karaca, Edip Akbayram, Moğullar, Bulutsuzluk Özlemi niye yayınlamıyorsunuz diyorum. Yılbaşı gecesi Cemal Reşit Rey’de caz konseri vardı. Yani cazın anavatanı olan Amerikan cazının kötü bir kopyası, Türkiye’de yapılıyor. Sanki Amerika’ya yanaşmak için bir eylemi seviyorum sanatçı sezgilerimle eğer böyle ise bu Atatürk’ün kurduğu partiye hiç yakışmıyor. Bunu sadece bir sezgi dolayısıyla söylüyorum, inşallah bu sadece bir sezgidir. Ama bunları hissediyorum ve bana ağır geliyor. Çünkü Atatürk’ün istiklali tam ve bağımsız bir Türkiye prensipleri 1950’den sonra bir tarafa kaldırıldı. Ve Türkiye sanki bir kurtarıcıymış gibi Amerika’ya kucağını açtı. Bu Atatürk’ü seven bir insan açısından kabul edilebilir bir şey değil ve onun acısını biz çektik hala çekiyoruz." Netflix'in yeni Türk dizisi '50m2'den ilk fragman yayınlandı
Bin lira intiharları önleyemez!
BirGün ANKARA Kültür ve Turizm Bakanlığı’nın müzisyenlere, “Video çekme şartı” ile vereceği bin TL desteği eleştiren CHP Genel Başkan Yardımcısı Gamze İlgezdi, “Sanatçılardan açlığın videosunu mu istiyorsunuz?” diye sordu. Yurttaşlara, sanatçılara şartsız, karşılıksız ve ihtiyaçlarını karşılayacak insanca bir hayat sunmanın sosyal devletin gereği olduğunu söyleyen CHP’li İlgezdi, “Özel kopyalama harcında biriken 2017 yılı itibari ile 320 milyon lira olan ve her sene geliri artan fon, sanatçılar ve sanat emekçileri için harcanmalı” talebinin olumsuz karşılandığını hatırlattı. ŞARTSIZ YARDIM BEKLİYORUZ  İlgezdi, bakanlığın bin lira açıklaması sonrasında rencide olan müzisyenlerin bakanlığa tepki gösterdiklerini de belirterek şunları söyledi: “Dokuz aydır görmezden geldiğiniz, açlığa mahkûm ettiğiniz müzisyenler intihar ediyor. Bin lira ile bu intiharları mı önleyeceksiniz? Projenin şartnamesinde bu desteğin en fazla üç kere verilebileceği, yani kesin olmamakla birlikte en fazla 3 bin TL verilebileceği ifade ediliyor. Sanatçılar için sosyal devletin gereği bir çalışma yapılması için sürekli çağrı yaptık. Hayatlarını sanata adadıkları herkes tarafından bilinen bu sanatçılardan video istemek çok büyük bir ayıptır. Verilen şartlı destek rakamı ise insan emeğine yakışmamaktadır. Bir kez daha söylüyoruz, biz insanca ve şartsız bir yardım yapılmasını bekliyoruz.” ‘Büyük anlam’ boşluğu
2020’nin şaşırtıcı derecede iyi filmlerinden biri The Empty Man’di (Boş Adam). Bu korku filminin öyküsü 1995 yılında Bhutan’da, yüce dağların zirvesinde başlıyor. Mağaralar, korkunç uçurumlar ve tekinsiz köprülerin bulunduğu bir bölgede kamp yapan dört genç bir mağarada tuhaf bir iskeletle karşılaşıyor. Gençlerden biri uyku ile koma arası bir duruma geçerken üç arkadaşı ölüyor. Sonra 2018’in ABD’sine geçiyoruz; Bhutan’daki iskeletle bağlantılı bir ‘boş adam’ tarikatıyla karşılaşıyoruz. Bu tarikatın inanışına göre, Nietzsche’nin “Sen uçuruma bakarsan uçurum da sana bakar” sözündeki gibi, eğer içinizdeki karanlığa yeterince bakarsanız, o karanlık da size bakar. Bir de araya o yokluk haline sizden daha uzun bakmış, bu yüzden içi boşalarak bir tür aracıya -peygambere- dönüşmüş bir ‘boş adam’ yerleştirip gerekli ayinleri yaparsanız, inandığınız yokluk/hiçlik yavaşça dünyayı kaplar. Basit bir idealist felsefe anlatısı olarak da okunabilecek bu nihilist korku filminin vurguladığı temel nokta, bilinmeyenler karşısında dinsel inanışlara atfedilen anlam yaratma gücüdür. Anlamadığımız sözler duyduğumuzda, onlara anladıklarımızdan daha fazla değer verme, bildiklerimizden daha büyük anlamlar yükleme eğilimindeyiz. Bu eğilim, hiçbir şeyin görülemediği bir zifiri karanlığa bakarken yaşadığımız ‘orada bir şeyler olması gerektiği’ yanılsamasıyla aynı yerden güç alır. Tektanrılı dinlerin kitaplarında ve yan unsurlarında (Musevilik’te kabala, Hıristiyanlık’ta ‘kilise babaları’nın yorumları, İslam’da hadis ve tefsir vd.) bu filmdekine benzer bolca derin karanlık ve bunlara getirilen sayısız yorum bulunuyor. Bunun en iyi örneklerinden biri, Kuran’ın Arap alfabesinin bazı harfleriyle (hurufu mukattaa) başlayan sureleridir. Örneğin Kalem Suresi’ni ele alalım: “Nûn. (Ey Muhammed) Andolsun kaleme ve satır satır yazdıklarına ki, sen Rabbinin nimeti sayesinde, bir deli değilsin.” (Diyanet İşleri Başkanlığı meali) Buradaki ‘nun’ harfi ne başka bir dile çevrilebilir ne de bir anlam taşır. Ama tanrının yazdığı bir kitapta anlamsız tek bir nokta bile bulunmaması gerekmez mi? İşte şimdi o derin karanlığın hemen yanı başında duruyoruz. Tam burada Kuran’ın bu anlaşılmazlıklarını ortadan kaldırma amacıyla kurulan bir ‘bilim dalı’ devreye girer: Tefsir. Türkiye’nin en ünlü tefsircilerinden İsmail Cerrahoğlu, ünlü ders kitabında Kuran’ın toparlandığı ilk günlerden bu yana bu harflerin olası anlamlarına dair hepsi birbirinden farklı çok sayıda yorumu aktardıktan sonra, bu bilinmezlik uçurumu karşısında inananların takınması gereken tavrı şöyle vurgulayarak meseleyi kapatır: “Kendisine Kitab gelen Hazreti Peygamber de bu hususta bir şey söylemediğine göre, onlar hakkında kesin bir hüküm vermek çok zordur. Bu bakımdan bizlere Allah ile Resülü arasında bir şifre olduğunu söylemekten başka diyecek bir şey kalmamaktadır.” (Tefsir Usulü, A.Ü. İlahiyat Fakültesi Yay, 1971, S. 144) Yani öyle bir an geliyor ki, mealini okumakla yetinirseniz kafanızın karışacağı söylenen Kuran’ın tefsiri de bir şey anlatmıyor. Kuran’ın çevirisine, yani ‘meal’e tekrar dönersek… ‘Tanrısal söz’ boşluğunun insanın hayal gücü evreninde nasıl etkin olabileceğini gösteren çok iyi bir örnek var; Bakara Suresi 28-29. ayetlerin iki farklı mealini aktarıyorum: “Siz cansız (henüz yok) iken sizi dirilten (dünyaya getiren) Allah'ı nasıl inkâr ediyorsunuz? Sonra sizleri öldürecek, sonra yine diriltecektir. En sonunda ona döndürüleceksiniz. O, yeryüzünde olanların hepsini sizin için yaratan, sonra göğe yönelip onları yedi gök halinde düzenleyendir. O, her şeyi hakkıyla bilendir.” (DİB meali) “Allah’ı nasıl tanımazsınız? Siz bitkisel elementler düzeyinde ölüler idiniz; size can verdi. Ardından sizi tekrar öldürür, sonra da O’na tersinirsiniz. Öyle değil mi? O, yeryüzündekilerin kozmogonisini bir bütün olarak vareden sonra da gökteki dev galaksileri kontrol üssü yapan, derken o sistemleri yedi kat olarak düzenleyen Güçtür. Yine O, varlıkların kader bilgisine sahiptir.” (Salih Parlak meali) Arapçasını da Türkçesini de, çevirisini de yorumunu da anlayamadığınız bir kitap karşısında tavrınız ne olur? İrrasyonel bir teslimiyet mi, rasyonel bir red mi? 68’in tüm coşkusu genç okura geçsin
Işıl ÇALIŞKAN 68 Yılında 19 Yaşındaysan Hep 19 Yaşındasın… Işıl Özgentürk’ün Cumhuriyet Kitapları’ndan çıkardığı anı kitabının adı. Genç bir devrimcinin 68’li yıllardan günümüze direniş serüvenine ortaklık eden kitap, Gezi’de Eskişehir’de dövülerek katledilen Ali İsmail Korkmaz, Armutlu’da polis baskınında öldürülen Dilek Doğan, ölüm orucunda yaşamını yitiren Sevgi Erdoğan ve daha nicelerini konuk ediyor. Özgentürk ile 68 kuşağını ve kitabını konuştuk. Kitabınızın anlamlı adıyla başlamak isterim. “68 Yılında Ondokuz Yaşındaysan Hep Ondokuz Yaşındasın.” Ardındaki anlamı sizden dinleyelim… Hocalık yapıyorum, Gezi olayları sırasında öğrencilerim Gezi’den “Hocam Gezi’deyiz! Direniyoruz!” diye mesaj attılar, sevindim. Bir sonraki ders Gezi’deki direniş üstüneydi, “Ben de size başka bir zamanda hocanız neler yapmış anlatayım” dedim ve 68’li yıllarda bizim Fruko dediğimiz polislerin üstümüze kurşun yağdırırken nasıl saklandığımızı, yerlerde nasıl süründüğümüzü anlattım. Çocuklar hayretle sordular “Hocam gerçek kurşun mu atıyorlardı?” “Evet, ne sandınız?” O gün eve geldiğimde kendi 68’imi yazmaya karar verdim. Heyecanla başladım, çocukluk, lise ve üniversitedeki yıllarımı yazdım. 68’li yıllarda üniversiteliyim, o zaman çok değerli hocaların olduğu iktisatta okuyorum, bir yandan da protesto eylemlerine katılıp, Maden İş Gazetesi’nde, o günün önemli bir politik dergisi olan Ant Dergisi’nde gönüllü muhabirlik yapıyorum ayrıca Devrim İçin Hareket Tiyatrosu’nda hem yazar hem oyuncu olarak çalışıyorum. Olağanüstü bir zamandı, nihayet kitabın 68’le ilgili yazıları bitti ama birden fark ettim ki, ben aynı heyecanda ve hâlâ 19 yaşındayım. Sonrası böyle geldi. Çünkü kısaca 68 bir ruh halidir ve sizi asla terk etmez, siz ben terk ediyorum deseniz de! Kitabın adı da o ruh durumuna bir selamdır. CİNAYETİMDEN, TECAVÜZ EDİLMEME HER ŞEYİ YAZDIM Kitapta birçok detayı ilmek ilmek işlemişsiniz. Ayrıca Gezi Direnişi sırasında Eskişehir’de dövülerek katledilen Ali İsmail Korkmaz, Armutlu’da polis baskınında öldürülen Dilek Doğan, ölüm orucunda yaşamını yitiren Sevgi Erdoğan ve daha nicelerini anmışsınız. Kadınlık hallerinde yazdıklarınız da çok cesur. Bunları yeniden anımsamak size nasılhissettirdi? Ben de çok ağladım. Cesur olmak için kendimi çok zorladım. İstedim ki, o dönemin tüm coşkusu, tüm acıları, tüm sevinçleri okura geçsin, en çok da genç okura. Bu sadece benim değil, 68’li tüm dostlarımın kitabı olsun istedim. Bizler gencecik çocuklardık ve çok cesurduk, ölümle tanıştığımızda da çok şaşırmıştık. Dostlarımın da kendi yaşadıklarını yazmalarını isterim, özellikle kadın arkadaşlarımın. Çünkü senin de dediğin gibi kadınlık halleri anlatılması zor ama gerekli bir durumdu benim için. 12 Mart sonrası işkence merkezi Sansaryan Hanı’ndaki cinayetimden, tecavüze uğramama kadar her şeyi biraz da utanarak yazdım. Bunları açıkça ifade etmem hayatımın en büyük başarısıdır. Kitabım politik başarıların ya da başarısızlıkların anlatıldığı politik bir kitap değil. Ben buyum dedim. O kadar! Kitapta 68 kuşağının devrimci mücadelesini gençlerin de öğrenmesi gerektiğinden özellikle bahsediyorsunuz. Bu isteğinizin altında gençlere dair gözlemlerinizden bir çıkarım mı yatıyor? Bu kitabı yazarken sürekli dikkat ettiğim bir şey vardı. Benim üniversite hayatımın büyük bölümü Devrim İçin Hareket Tiyatrosu’yla ulaştığımız grevdeki işçiler arasında geçti. Sansaryan Han’a düştüğümde, çok kalın bir dosyam vardı, grevlerdeki Işıl hakkında. Olayları yazarken çok açıklama yapmam gerekti, çünkü gençlerin büyük bir kısmı grev nedir bunu bile bilmiyorlar. Öğretmenler Sendikası TÖS’ü bilmiyorlar. Kanlı Pazar’ı bilmiyorlar. O zamanların bir sloganı vardı. Kadın işçiler haykırıyordu: “Emzirme odası ve çocuklarımız için kreş istiyoruz !” Bu bugün insanlara bir hayal gibi gelebilir. Ama gerçekti. Gençlere demek istedim ki, sizin şanlı bir direniş tarihiniz var, işte o direnişlerde görev almış biri sizlere bunu anlatıyor. Ve tabii onlara çok ünlü sloganla seslendim: Gerçekçi ol ve hayal kurmayı unutma! Yaşamınız boyunca senaryo yazdınız, film çektiniz, uzun soluklu sinema atölyeleri yönettiniz. Benim hayattaki en büyük şansım, hep istediğim işleri yapmak ve bu işlerden kazandığım parayla kendimi geçindirmek oldu. Zamanı hep kendim ayarladım. Bu konuda çok zengindim. Kitabımda en sevdiğim sinemacılardan, filmlerden de söz ediyorum. Çünkü sinema edebiyat gibi beni 68’li yapan sanatların başında gelir. Kitabımda 19 yaşındaki bir kız çocuğu olarak İtalyan yönetmen Michelangelo Antonioni’nin “Gece” filmiyle nasıl sarsıldığını da anlattım, Susuz Yaz filmine ve Metin Erksan’a tutkumu da! Çünkü beni ben olmaya zorladılar. İyi ki zorlamışlar. Atölyelerim ise başlı başına bir kitap konusudur. Belgeselini yaptığımız Beşikdüzü Köy Enstitüsü mezunu Musa hocayla tartışmayı yazmasam olmazdı. Ben onu Marlon Brando’ya benzetiyordum o ise Fidel Castro olmakta ısrarcıydı. Atölyelerim neşenin ve birlikte iş yapmanın keyfini fazlasıyla sürdürdüğümüz yerlerdi. DEVRİME BİR ADIM KALDIĞINI DÜŞÜNÜRDÜK Yaşar Kemal’lerin, Orhan Kemal’lerin, Nazım Hikmet’lerin, Fakir Baykurt’ların sanata dokunduğu dönemler. Muhakkak geri dönüşü de başkadır. O dönem edebiyatın, sinemanın, tiyatronun ve sokaktaki insanın farklı kaygılar içinde olduğu, biz gençlerin devrime bir adım kaldığını düşündüğümüz zamanlardı. Sloganlara bakın : “Milli Petrol!”, “Yaşasın Tam Bağımsız Türkiye!” İşçiler, köylüler, devrimci gençlik, polis, esnaf, askerler, sanatçılar, aklınıza hangi meslek geliyorsa, hepsi yepyeni öğretilerle bağımsız olma yolunda yürüyorlardı. Ne yazık ki, 12 Mart, 12 Eylül darbeleri bu yolu acımazıca kesti. İşkencelerle, idamlarla ülkemizin can damarına dokundular, onu yok etmeye çalıştılar. Ama bir şey var, gerçek inatçıdır ve hep bağımsızlık yolunun dostudur. Baskılar, darbeler gördüğünüz 70 yıllık yaşamınızdan arta kalan nedir? Ben 3 darbeden emekli olmuş biriyim. Türkiyeli her insan gibi pek çok acı, pek çok sevinç, yaşadım. Onur duyduğum pek çok iş yaptım. Hikâyelerim, senaryolarım, oyunlarım röportajlarım, aşklarım, dostluklarım, acılarım hepsi benim hayatım, başta da dediğim gibi ben bu hayatı şefkatle kucaklıyorum. George Orwell'in kitaplarının telif hakları sona erdi, yayınevleri kolları sıvadı
21 Ocak 1950 tarihinde hayatını kaybeden İngiliz gazeteci ve romancı George Orwell'ın eserlerinin büyük çoğunluğunun, 70 yıl süren telif hakkı 1 Ocak 2021 itibarıyla son buldu. Türkiye'de ve dünyada çok sayıda yayınevi de böylelikle Orwell kitaplarını varislerine telif ödemeden ilk kez basabilmek için kolları sıvadı. BBC Türkçe'de yer alan habere göre, Türkiye'de Can Yayınları, Orwell kitaplarının pek çoğunun yayın haklarını elinde tutuyordu. Fakat İthaki, İş Bankası Kültür, Fom Kitap, Everest ve Kırmızı Kedi gibi yayınevleri de 1 Ocak itibarıyla Orwell kitaplarını basacağını duyurdu. Ayrıca Orwell'in 1984, Hayvan Çiftliği gibi kült kitapları, istenmesi durumunda tiyatro veya bilgisayar oyunlarına ya da sinema filmlerine de konu olabilecek. Bu yıl Orwell gibi Orhan Veli Kanık ve Cesare Pavese gibi isimlerin eserlerinin de telif hakları son bulacak. 2019 yılında Türk yazar Sabahattin Ali eserlerine ait telif hakları da ortadan kalkmış ve çok sayıda yayınevi de kitapları basmıştı. Ömer Seyfettin, Mehmet Emin Yurdakul, Hüseyin Rahmi Gürpınar ve Halit Ziya Uşaklıgil'in eserlerinin de şu an telif hakları bulunmuyor. TELİF HAKLARI NASIL SON BULUYOR? Telif hakkının son bulması 1886 tarihli Edebiyat ve Sanat Eserlerinin Korunmasına İlişkin Bern Sözleşmesi'ne (Bern Konvansiyonu) dayanıyor. Türkiye de 168 ülke ile birlikte bu sözleşmenin taraf ülkelerinden birisi. Fikir ve Sanat Eserleri Kanunu'nda yer alan ilgili maddede de şu ifadeler yer alıyor: Koruma süresi eser sahibinin yaşadığı müddetçe ve ölümünden itibaren 70 yıl devam eder. Bu süre, eser sahibinin birden fazla olması durumunda, hayatta kalan son eser sahibinin ölümünden itibaren yetmiş yıl geçmesiyle son bulur. ABD, İngiltere, Türkiye, İtalya ve Fransa gibi ülkelerde telif hakkının son bulması için sanatçının ölümü üzerinden 70 yılın geçmesi gerekirken, bu süre Kanada ve Çin gibi bazı ülkelerde 50 yıl. Yeni yılın ilk haftası dinlenecek 2020 albümleri
2020’yi bayramlarla uğurladık. Sanmıyorum ki 2021 bundan daha iyi olsun. Fakat bu yılda da elimizden geleni ardımıza koymadan yaşamaya çalışacağız. Elimizden başka hiçbir şey gelmiyor. İnsanoğlu hayatta kalmaya programlı. Yaşantımızın can damarlarından birinin de sanat olduğu çok ortada. Bu yıl rahatlıkla gördük bunu. Çok albüm dinledim bu yıl. Farklı türlerden bazılarını sizinle paylaşıyorum. Bir sonraki yazımda ise birkaç yerli albümü aynı şekilde yazacağım. DUA LIPA – FUTURE NOSTALGİA Bu sayfalarda Dua Lipa öveceğimi hiç düşünmezdiniz büyük ihtimalle. Yanılıyorsunuz, iyi pop müziğe her zaman varım. Geleceğin en büyük pop yıldızlarından biri olacağına hiç şüphem yok. Future Nostalgia çok kaliteli bir pop albümü. 1980’li yıllardan sevdiğimiz ne varsa bu albümde toplanmış. Kabarık saçlar, disko, sintisayzır aklınıza ne geliyorsa... Dua Lipa ilk albümünde basit ama eğlenceli pop şarkıları yapıyordu ve o halini de çok sevmiştim. Fakat bu albümde sırtını 80’li yılların diskosuna yaslamış. Bir yandan çok modern bir sound’u da kucaklıyor. Dua Lipa’nın beslendiği çeşitliliği sunduğu bu ikinci albümü gerçekten çok başarılı. Salgın sebebiyle iptal ettiği turneye hemen başlayacak. Keşke bir yerlerde izleyebilsek. RUN THE JEWELS - RTJ4 EL-P ve Killer Mike’ın Run The Jewels projesini bir köşe yazısının küçük bir bölümünde anlatmayı boşverelim. Şarkı sözleri ve Killer Mike’ın açıklamalarıyla kitap bile yazarsınız. RTJ, dördüncü uzunçalarıyla karşımızda. Bir hip-hop albümü düşünün ki hem inanılmaz yenilikçi ve bir o kadar eski usül olsun. Hem parlak ve ilgi çekici bir sound’a sahip hem de çok politik olsun. Bunlar hip-hop’ta veya herhangi bir müzik türünde çok kolay yakalanabilecek detaylar değil. Bir yandan da çok kolay dinlenebilen bir albüm bu. Yeni, her yaştan dev bir kitleye ulaşmak için mükemmel formül. VINNIE PAZ - AS ABOVE SO BELOW Yumruk gibi cümleler, arka arkaya dövüşür gibi anlatılan hikayeler. Vinnie Paz hayatım boyunca en sevdiğim rapçilerin başında geliyor. Hem bu kadar üretken hem de kalitesinden ödün vermiyor. As Above So Below kariyerinin en iyi işi olmayabilir ama eski usül hip-hop seviyorsanız bu albüm sizi haddinden fazla memnun edecektir. NEPTUNIAN MAXIMALISM – ÉONS 2020’de dinlediğim en garip, beni bambaşka diyarlara götüren, her dinlediğimde yeni bir takım detaylar keşfettiğim albüm bu. Normalde bayılarak dinemediğim tüm türleri birleştirip bir müzik yapmışlar ve ben bundan fazlasıyla memnun kaldım. Drone doom ile deneysel free caz gibi birbirinden çok alakasız türleri bir araya getirmişler. Yer yer kabile müzikleri ve seslerini de kullanmışlar. Hipnotize edici ve 2020’de dinlediğim en zengin albümlerden biri. JESSIE WARE - WHAT’S YOUR PLEASURE Gelelim 2020’de en çok dinlediğim pop albümüne. Jessie Ware müthiş bir albüme imza atmış. Yenilikle, deneysellikle uğraşmıyor. Klasik soul ve funk’ı modern bir disko müziğinin ortasına yerleştirmiş. Şarkıları da çok iyi söylemiş. 1970’lerin funk’ıyla 19870’lerin diskosu 2020’de buluşursa olması gereken şey ortaya çıkmış. What’s Your Pleasure’ın en iyi şarkılarından biri olan Oh La La’yı dinlerseniz albümün siz ne vaad ettiğini hemen kavrayabilirsiniz. 2020’de keşfettim ama Ware yeni bir ürün ortaya koyana kadar dinlerim. ROISIN MURPHY - ROISIN MACHINE 2020’nin 80’ler ve nostalji kokan başka bir albümü de Roisin Murphy’ye aitti. Moloko adlı 2000’lerin başında, o dönemin müziğine büyük katkılar yapan grubun solisti Roisin Murphy 2005’te Ruby Blue ile solo kariyerine başlamış 2007’de ise Overpowered ile çok iyi bir albvüme imza atmıştı. Yaptığı müzik, yıllar içinde daha az etkilemeye başlamıştı; Yeni bir şey sunmuyordu. Açıkçası hala da sunmuyor. Roisin Murphy yenilikçi günlerini geride bırakalı bence çok oldu. Son albümü Roisin Machine çok iyi tepkiler aldı çünkü Murphy bir albümü hem pazarlamayı hem de parlatmayı çok iyi biliyor. Yanlış anlaşılmasın Roisin Machine kesinlikle kötü bir albüm değil. Hatta iyi bir albüm ama beni bir disko hayranı olarak etkilemiyor. Yine de Roisin Murphy’nin eski şaaşalı günlerini pek bilmiyorsanız açın dinleyin, eğleneceğinize eminim. Görecek filmler var daha
Kâbus gibi bir yılı, 2020’yi geride bıraktık. Berlin Filarmoni’nin konseri, ardından Halk Tv’de Onur Akın, Türkü Akbayram ve Edip Akbayram’dan nostaljik şarkılar dinleyerek girdik yeni yıla. Sabahattin Ali ile umut tazeledik: “Görecek günler var daha…”; Nazım Hikmet’le birlikte “motorları maviliklere süreceğimiz” günlerin özlemini çektik. KRT’de Lozan Mübadilleri Korosu’nun nağmelerine ayak uydurup dans ettik. Daha birkaç saat olmamıştı, TRT 2’de ‘2020’nin Kültür Sanat Yıllığı’nı izleyeli. Yılın sanat olayları arasında, TRT’nin, Kültür ve Turizm Bakanlığı’nın, Cumhurbaşkanlığı İletişim Başkanlığı’nın etkinlikleri başköşedeydi. “Âlemlere Rahmet Kısa Film Festivali”, “Ayasofya’nın Cuma namazı ile ibadete açılması”, Türkiye Yazarlar Birliği ‘2019 yılı Fikir Adamı ve Sanatçıları’ ödül töreni, İçişleri Bakanlığı’nın düzenlediği (!)“Göç Filmleri Festivali”, Kahramanmaraş Büyükşehir Belediyesi’nin “1. Uluslararası Şiir ve Edebiyat Günleri”ne de yer verilmişti programda, ama İstanbul ve İzmir Büyükşehir Belediyelerinin düzenlediği etkinlikler, festivaller yoktu… Parasal kaynağı, hangi görüşten olursa olsun, tüm TC vatandaşları tarafından sağlanan bu kurum, ayrımcılıkta rakip tanımıyordu. Yılın ‘Sahibinin Sesi’ ödülü için rakipsiz değil elbette, ama en güçlü adaylardan biri olduğu kesin! Kültür Sanat Yılığı’nda yer alan son etkinlik 30 Aralık’ta Beştepe’de gerçekleşen Cumhurbaşkanlığı Kültür Sanat Büyük Ödülleri töreniydi. Özlediği sanatçı profilini, “sosyal medyada siyasi polemikler savurmayan, slogan atarak kendini göstermeye çalışmayan sanatçı” olarak açıklayan partili Cumhurbaşkanının konuşması, sosyal medyada yankılanırken, bir espri yıla damgasını vurdu: “Aradığınız sanatçıya ulaşılamamıştır.”  HANGİ İNSAN HAKLARI? Erdoğan’ın 2021’in “reform ve özgürlükler yılı” olacağını ifade ettiği gün, şair Yılmaz Odabaşı’nın tutuklanıp bir gün sonra serbest bırakılması kötü bir şaka sanki... Metin Akpınar ve Müjdat Gezen’in davaları devam ederken, Cumhurbaşkanı’na hakaretten yargılanan sanatçı ve gazetecilerin sayısı her geçen gün artarken Ahmet Altan, Selahattin Demirtaş, Osman Kavala gibi aydınlar yıllardır demir parmaklıklar ardında tutulurken, derneklere kayyum atamayı mümkün kılacak düzenleme yapılmışken, nasıl bir ‘özgürlükler yılı’ ile karşılaşacağımızı tahmin edebilirsiniz. Bakalım daha ne filmler çıkacak karşımıza? Biz en iyisi, gerçek filmlere bakalım. 2020 yılında, sinemalar yılın büyük bölümünde kapalıydı. Dizi çekimleri pandemiye meydan okurcasına sürse de, planlanan film çekimlerinin çoğunluğu gerçekleşemedi; gösterime çıkabilen film sayısı da geçen yıllarla kıyaslanamayacak düzeyde kaldı. Yıl sonu değerlendirmelerinde, ‘Yılın En İyi Filmleri’nin sıralanması adettendir. İki hafta önceki yazımda, dijital platformların yükselişine değinerek, yıl içinde bu platformlarda gösterime giren dört ABD yapımından (Mank, Da 5 Bloods, The Trial of Chicago 7, Ma Rainey’s Black Bottom), festivallerde izlediğim iki Latin Amerikan (Rüyaların Dağları ve Ağlayan Kadın), bir Yunan (Geçmişin İzleri), Bir Fransız (İtham Ediyorum), bir İtalyan (Martin Eden), bir Filistinli yönetmenin (Burası Cennet Olmalı) filmlerinden söz etmiştim. Hepsi de, insan haklarını konu alan yapımlar. SARHOŞLAR VE BOYALI KUŞLAR Elbette, ‘Yılın En İyileri’ listemde, başka filmler de yer alıyor: Danimarkalı yönetmen Thomas Vinterberg’in “Körkütük” (Druk / Another round) adlı filmi 2020 Avrupa film Ödüllerinde, En İyi Film, Yönetmen, Senaryo ve Erkek Oyuncu (Mads Mikkelsen) ödüllerini kazandı. Güçlü bir mizah duygusuyla toplumundaki alkolizm sorununa eğilen Vinterbeg, yılın güzel sürprizlerinden birini imzalamıştı. Kelly Reichardt’ın yönettiği “First Cow”adlı ABD yapımı, Amerika’nın kuruluş yıllarında altın bulmak için Batı’ya giden insanların serüvenini, bu süreçte doğayı, hayvanı sömürerek geliştirilen ticareti ve giderek keskinleşen sınıf ayrımını insandan ve doğadan yana bir bakış açısıyla anlatan bir film. Çek yönetmen Vaclav Marhoul’ün Jerzy Kosinski’nin romanının başarılı uyarlaması “Boyalı Kuş”, bir çocuğun gözünden savaşa ve dünyamızdaki şiddete bakıyor. Siyah beyaz görüntüleri, usta işi yönetimi ve etkileyici performansları ile yılın en çarpıcı filmlerinden biri.  Burhan Qurbani’nin günümüze taşıdığı “Berlin Alexanderplatz” uyarlaması, J. M. Coetzee’nin romanından Kolombiyalı yönetmen Ciro Guerra’nın çektiği ve ‘öteki’lerin ‘düşman’laştırıldığı bir dünyayı anlatan “Barbarları Beklerken”, Almanya’da etnik kökeninden ötürü kimlik krizine sürüklenen bir adamın öyküsünü anlatan Kosovalı yönetmen Visar Morina’nın ”Yabancı” (Exile), totaliter bir rejimde insanları sarıp sarmalayan korku atmosferini yansıtan Arjantinli yönetmen Francisco Marquez‘in “Kolektif Suç”, İspanyol yönetmen Oliver Laxe’ın Galiçya ormanlarında yaşayan, ormanda yangın çıkarttığı için köylülerin ötekileştirdiği bir adamın psikolojisine odaklandığı “Yangın Yeri” (Fire Will Come), Portekiz tarafından sömürgeleştirilen ülkesine ilişkin tarihsel bir perspektif sunan Brezilyalı Felipe Bragança’nın “Sarı Hayvan”ı adlı filmleri yılın en iyileri arasında sayılmayı hak ediyor. Chloe Zhao’nun “Nomadland”ini hala izleyememiş olduğumu not edeyim. KÖTÜLÜĞÜN SIRADANLIĞI Genç kuşak Rus sinemacılar arasında öne çıkan Kantemir Balagov’un “Uzun Kız”ı (Beanpole), savaşın dehşetini, iki kadının dostluğunu ve yaşama tutunma mücadelelerini yansıtan güçlü bir yapıt. Afrika asıllı Fransız yönetmen Ladj Lİ’nin “Sefiller”i, günümüz Fransa’sında göçmen gençlerin sisteme isyanını dile getiriyor. İranlı yönetmen Massoud Bakhshi, “Yelda: En Uzun Gece” adlı filminde, suç ve masumiyet kavramlarını sorguluyor. Son Berlin Festivali’nde “Şeytan Yoktur” (There is no Evil) filmiyle Altın Ayı’yı kazanan Mohammad Rasoulof, rejim aleyhtarı olarak hüküm giyip, film çekmesinin yasaklanmasına karşın, kısa film çektiğini söyleyerek gerçekleştirebildiği, dört bölümden oluşan filminde askerlik görevi sırasında idam sehpasını çekmekle görevlendirilen dört askerin öyküsünü anlatmış. Kötülüğün sıradanlığını konu alan bir başka yapım, Polonyalı yönetmen Jan Komasa’nın imzasını taşıyan “The Hater”da, günümüz toplumunda kötülüğü seçen (ya da seçmek zorunda bırakılan) ve insanlara (özellikle politikacılara) itibar suikastları düzenleyen şirkette trol olarak çalışan bir genç adamın serüvenlerine tanık oluyoruz. Sözün burasında, önceki yazımda, yılın en iyi yerli filmleri arasında saymayı unuttuğum bir filme değinmek isterim. Onur Ünlü’nün, fantezi ve kara-mizah ögelerini ustalıkla buluşturan diyalogsuz yapıtı “Topal Şükran’ın Maceraları”ı, kadın hakları ve kadına yönelik şiddet üstüne sıra dışı/ezber bozan bir yapım. İçerdiği hınzır sahneler nedeniyle ancak bir platformda izlenebilecek sanırım. İKSV’nin İstanbul Film Festivali programının ‘Sinemada İnsan Hakları’ bölümünde ödülü Maryna Gorbach Er ve Mehmet Bahadır Er’in ortak imzasını taşıyan “Omar ve Biz” kazanırken, göçmen sorunları, LBGTI ve kadın hakları, insanlık dışı koşullarda yaşayan işçilerin ve işgal edilmiş topraklarda yaşayan insanların haklarını savunan filmler içinde ikisine değinmeden geçemem. Şili’deki diktatörlük yıllarında, bir direnişçiye aşık olan yaşlı bir gey şarkıcının öyküsünü anlatan, Rodrigo Sepulveda imzalı Şili-Arjantin- Meksika ortak yapımı “Korkuyorum Torero” ve Kanadalı genç yönetmen Sophie Deraspe’nin “Antigone” uyarlaması… Cezayirli göçmen bir ailenin kızı olan Antigone’nin, polislerce gözaltına alınan kardeşinin ülkesine gönderilmesini engellemek için kendini feda etmesini anlatan yönetmen, Sofokles’in tragedyasını günümüze taşıyarak, ülkesindeki yargı sistemini eleştiriyor. Dün, İKSV’nin yeni festival paketi gösterime girdi. Bakalım ne sürprizler çıkacak karşımıza. Söylemesi benden, seyretmesi sizden. Sahne bizim aşkımız ve de bağımlılığımız
Sercan Meriç Deniz Özturhan yıllardır hem kalemiyle hem de gösterileriyle komedi alanında üretimini sürdürüyor. Özturhan ile pandeminin damga vurduğu 2020’yi, podcast programında dinleyicilere aktardığı “olumlama” meselesini, gelecek yıllarda komedi alanında nelerin beklendiğini ve otosansürü konuştuk… Sizin açınızdan 2020 nasıl geçti? Bu soruya “İspanyolcamı epey ilerlettim ve ertelediğim tüm kitapları okudum” diye cevap vermek isterdim. Ama ben de pek çok insan gibi, gündelik hadiseler ve coğrafya/yönetim bazlı sinir harbiyle mücadele etmek durumunda kaldım. Genelde yalnız olduğum, kendime döndüğüm bir yıldı. Yeni sanatsal üretim şekilleri üzerinde düşünmemi sağlayan ve artık İstanbul’da yaşamanın acıtıcı anlamsızlığını yüzüme vuran bir yıl oldu ayrıca. Bu yılın en güzel yanı benim için, başladığım “Olumlu Dünya” adlı podcast ve ona gelen sevgi dolu tepkilerdi. Her bir dinleyicim için ayrı ayrı müteşekkirim. Sahnelerden uzak kalmak neler hissettirdi? Sahne bizim sadece ekmeğimiz değil, aşkımız ve bağımlılığımız. Önce bir mola rahatlatır gibi olsa da, birkaç ay içinde özlem çok daha ağır bastı. Şu anda hem yeniden sahnede olmayı iple çekiyorum hem de performansa dair her şeyi unuttuğumdan endişeleniyorum. Seyirciyi, güldürmeyi, beraber olmayı ve bu anları paylaşmayı çok özledim. Tekrar sahneye çıktığımda ağlayabilir ya da tüm seyirciye sarılabilirim. Öyle bir hal. Pandemi nedeniyle birçok gösteri iptal edildi, gösteri merkezleri kapatıldı, AVM’ler açık kalmaya devam etti. Bu durumu nasıl değerlendiriyorsunuz? Gösterilerin iptal edilmesi bence sağlık açısından gerekliydi. Ama parkları kapatıp AVM’leri açtılar ya, o noktada artık küçük bir cinnet geldi bana. Şaka bir yana, mevcut iktidarın sanatı ve sanatçıyı, ayrıca eğlence sektörünü ve farklı yaşam tarzlarını nasıl canı gönülden desteklediğini hepimiz çok iyi biliyoruz. Şaşırmadım. DELİRENE DEĞİL DELİRTENE BAKACAKSIN DEMİŞTİM Yine podcast programınızda sosyal ilişkilerimize dair birçok konuyu ele alıyorsunuz. “Her şeye rağmen delirmemek” için hangi dertleri aşmamız gerekiyor sizce? Yıllar önce Kim Lan Bu Hayatımın Erkeği’ni yazarken çok sevilen sözlerimden biri: “Delirene değil delirtene bakacaksın” idi. Yaş aldıkça kendimle bu konuda aynı fikirde olmamaya başladım. İnsanın en temel derdi kendi algısı ve egosu. Hayatı ve ilişkileri nasıl algıladığımız, olaylara nasıl cevap verdiğimiz, dahası bazen de hiç cevap vermeme, kaale bile almama seçimini yapmamız, delirmemek konusunda belirleyici oluyor. Bu dünyadaki milyon tane kötülüğe gözlerini kapatıp, “Good vibes only” şımarıklığına düşmek değil. Her şeye rağmen kendi içimizde bir barış, bir denge arayışını sürdürmek. Ve bunu her gün, istikrarla yapabilmek. Dijital mecrada birçok gösteri, program, şov izledik. Sizce aynı tadı verdi mi? Elbette vermedi. Bir konserin veya gösterinin tüm enerjisi sahnede oluşmuyor. Seyirci de bu akışın vazgeçilmez bir parçası. Ama elimizde olanla mutlu olmak, en azından böyle bir pandemiyi bu yüzyılın şartlarında, yani birbirimize dijitalden dokunarak atlatmak da bir avantajdı. Ben en azından buradan bakmayı tercih ediyorum. Birçok kişi 2020’nin önümüzdeki döneme dair üretimlere büyük katkısı olacağını düşünüyor. Komedi dünyasında nasıl bir yer edinecek sizce bu yıl? Comedy Loves Misery diye bir belgesel var. Pek çok komedyen, mizahın acıdan ve yokluktan beslendiğini anlatıyor. Bu bakış açısıyla, güzel bir beslenme yaşanmış olmalı 2020’de. Ben de heyecanla bu etkileri bekliyorum açıkçası. Bu yıl stand-up dünyasında davalar da gündemdeydi. Sizin bu konuya karşı bakışınız nedir? Her şeyin şakası yapılır mı, bu noktadaki eşik nedir? Davaların odağındaki iki isim de sahne arkadaşım ve yaşananlar bizim açımızdan oldukça üzücü ve korkutucuydu haliyle. Emre’yi (Günsal) hapse attıkları gece bir sokakta tek başıma, hüngür hüngür ağladığımı hatırlıyorum. Mizahın sınırı konusuna gelince; her şeyin mizahı zaten yapılıyor. Örneğin South Park 20 yıldır yapabiliyor bunu. Benim nasıl baktığımın bir önemi yok. Bu ay ışığında oturup, “Ay olmalı mı?” diye tartışmaya benziyor zira.  MÜDANASIZ BİR EKİP GELİYOR Komedi programı hazırlarken otosansürle ilgili çok ciddi endişeler olduğunu görüyoruz. Yıllardır komedi alanında üretim yapan birisi olarak bu otosansüre dair ne söylersiniz? Sansürün hiçbir türlüsünün destekçisi değilim. Öte yandan ben bu coğrafyada yetişmiş, 40 yaşında bir kadınım. Otosansür hücrelerime işlemiş durumda. Ve ben bu hücresel deformasyona maalesef öncelikle hayatta kalmak için ihtiyaç duyuyorum. “Bugün nasıl davransam da öldürülmesem ya da taciz edilmesem” diye endişelenen bir insan, komedide otosansür uygularken zannetmiyorum ki elini korkak alıştırsın. Ben bu konuda yeni nesilden umutluyum. Müdanasız bir ekip geliyor ve bize özgürlük konusunda öğretecekleri şeyler var. Ben sadece bu dersleri almak için sabırsızlanabilirim. EĞİTİLDİK 2020’DE “Olumlu Dünya” isimli Podcast programınızda 2020’yi olumlama konusunu ele aldınız. Nasıl olumlarız 2020’yi? Her zorluğun öğretici bir yanı var. Bu yıl hayatta kalma yılıydı ve hayatta kalma güdüsü zaten tüm canlılarda evrimin nedeni. Şu an etkisini tam kavrayamasak da insanlık olarak geliştiğimizi, farkındalığımızın arttığını düşünüyorum. Ayrıca gerçekten zor zamanlarda hayatımızda kimler olduğunu, en yakınımızın kim olduğunu ve onların desteğinin hayatımızı nasıl daha anlamlı hale getirdiğini anladık. En müzminler bile beraber olmanın, en basitinden bir konserde birlikte dans etmenin güzelliğini idrak ettiler. Bir kafede oturmak ya da birine sarılmak gibi basit lüksler kıymetlendi. En önemlisi de her şeyin başının sağlık olduğunu gördük. Az buz ders değil bunlar. Eğitildik 2020’de. 2020’de gözden kaçmasın dediklerim
 BRIDGERTON İngiliz naipliğinde (Regency Era) geçen bir Gossip Girl, üstelik ondan daha da yenilikçi. 19’uncu yüzyılda geçen ve her ırk temsilinin olduğu bu dizi keyifli ve dinamik olmuş. Hafif bir olay örgüsü var, yer yer seksi. Mizanseni çok renkli özellikle dönemin kostümleri ve mekânlar son derece göz alıcı. Gençler ve genç hissedenler eğer biraz içiniz açılsın, kafanız dağılsın istiyorsanız bu eski dönemde geçen ama günümüz için çağdaş olan Netflix dizisini izleyin derim. THE RIPPER Netflix’in bu yeni mini belgesel dizisi dört bölümden oluşmakta. 1970’lerde İngiliz polisinin seri katili yakalamak için sürdürdükleri araştırmaların başarısızlığının altında yatanın “erkek” bakış açısı olduğunun altı iyi çizilmiş. Cinayetlerin ülkedeki feminizmi nasıl derinden etkilediği ile bağlantı kuran 3’üncü bölüm ise enteresan bir hikâye anlatıcılığı örneği; Bir hikâyeyi nereye çekersen orasından anlatabilirsin misali, gerçek, hakikat ve bakış açısı çatışması açısından tartışmaya açık.  A TEACHER Bu Hulu mini dizisi oldukça cesur bir iş hele ki böyle bir atmosferde izlemesi kolay değil. Her bölüm riskli konusuna yeni bakış açıları katıyor, özellikle 5’inci bölümden sonraki kırılma, seyircide hassas konusuna karşı ayrışma yaratıyor. Hepsini tek seferde izlemek daha iyi. Senenin bence en riskli ve cesur dizisi bu. Bu konuda hakkaniyetli ve mantıklı bir yazı yazmak oldukça güç olacak. 7.5/10 DEATH TO 2020 Black Mirror’ın yaratıcılarından Charlie Brooker ve Annabel Jones’un kurduğu Broke and Bones yapım şirketinin Netflix için çektiği ve merakla beklenen bir mockumentary yani sahte belgesel. Komedi olayı, diye lanse edilen yapıma dair hissettiğimiz merak ne yazık ki kursağımızda kaldı çünkü kurduğu yapının her yeri dökülüyordu. İnanılır gibi değil ama gerçek. THE 40 YEAR OLD VERSION New Yorklu siyah oyun yazarının, beyazların söz sahibi olduğu sanat dünyasında kendini korumasıyla ilgili bir film. Radha Blank’in yazıp yönettiği ve kendisini de kurmaca şekilde canlandırdığı film, köşelerini tam yontamamış olsa da baştan sona izlerken keyif alabileceğiniz bir film.  DRUK (ANOTHER ROUND) Thomas Vinterberg en sevdiğimiz yönetmenlerden. Arkeolog gibi sakin ve derinden çalışırken bir yandan son derece post modern yaklaşımlarla seyirciyi yakalayabilen ender yönetmenlerden. Filmlerini gözlerimden ışıklar saçarak izlerim kendisinin, ancak son filmi Druk’u izlerken gözlerimi kapatmamak için zor tuttum. Sanki kazıp kazıp sonrasında da ‘Aman canım bu kadar yeter’ diyerek çukuru üstünkörü kapatıp kaçmış gibi. Filmde başrolde Mads Mikkelsen olmasaydı ve Vinterberg söz konusu olmasaydı bu filmi duymazdık bile. Sanırım senenin en abartılacak filmlerinden olacak. WAITING THE BARBARIANS Filmden daha doğrusu zamanında okuduğumda çıkardığım kıssadan hisse şu olmuştu “Herkesi düşmanın zannedersen sonunda olurlar.” D&R’ların ön masa vazgeçilmezlerinden, Nobel ödüllü J.M. Coetzee, aynı isimdeki bu zamansız hikayesini film için senaryolaştırmış. Ve bu mükemmel bir sonuç vermiş çünkü romanla birebir olan bir uyarlamaya inanın çok nadir rastlanır. NEVER RARELY SOMETIMES ALWAYS Juno filminden tam 13 yıl sonra, bu film adeta her anlamda onun karşısında durarak, bugünün gerçekleriyle, ona meydan okumuş. Has bir İndie film izlemeyi ve de sağlam bir arkadaşlık görmeyi özlemiştim. Bu filmi özellikle genç kızların izlemesi önemli! Zamanı geldiğinde bu filmi mutlaka daha ayrıntılı konuşmamız lazım. Ama yeri gelmişken söyleyeyim #kürtajhaktır.  A LIFE ON OUR PLANET Herkesin mutlaka izlemesi gereken bir belgesel bu. 93 yaşındaki doğa bilimcisi yayıncı efsane David Attenborough insan türüne Şimdi harekete geçmesi için son kez yalvarıyor, aksi halde de tüm yaşam ile beraber yok olacağımızı kanıtlıyor. Ben de içinde bulunduğumuz Antroposen Çağı’nda insan yapımı nesnelerin ağırlığı 1 teratona ulaştığını ve gezegendeki biokütleyi (bitki/hayvan ağırlığı) -ilk kez- aştığımızı ve böyle devam edersek 2040’da insan yapımı nesnelerin ağırlığı 3 teratona yükseleceğini ve postapokaliptik eşiği 2021’de geçeceğimizi hatırlatır, vegan bir dünyaya 2021 yılında adım atmanızı tüm kalbimle dilerim. 18 yıllık sistemin bedelini ödüyoruz
Işıl ÇALIŞKAN Sanatla geçen bir hayat onunki. Ömrüne sığdırdığı güzelliklerin yansıması yalnızca seyircide saklı değil. Usta oyuncu Müjdat Gezen’den bahsediyoruz. Gezen, oyunculuğuyla tiyatro ve sinemaya kazandırdıklarının yanı sıra bir ekol olan Müjdat Gezen Sanat Merkezi ile Gökçe Bahadır, Ezgi Mola, Şevket Çoruh, İlker Ayrık, Şebnem Bozoklu gibi yüzlerce başarılı ismi de tanımamızı sağladı. Usta oyuncu, ilk kez 10 yaşında çıktığı tiyatro sahnesinde 67 yılını doldurdu. Gezen, Metin Akpınar ile birlikte 21 Aralık 2018’de konuk olduğu Halk TV’de Uğur Dündar tarafından sunulan “Halk Arenası” adlı programda yaptıkları açıklamalar gerekçesiyle “Cumhurbaşkanına hakaret” suçundan dörder yıl sekizer aya kadar yargılanıyor. Sosyal medyadan birçok kişinin “utanç tablosu” olarak yorumlandığı olayla ilgili Gezen, “Utanması gerekenler utansın ama utanacaklarını sanmıyorum” yorumunda bulunuyor. Her şeye rağmen umudunu koruduğunu belirten oyuncu ile karantina günlerini ve yeni yıla dair umutlarını konuştuk.  ► Nasılsınız? Koronavirüsle mücadelede günleriniz nasıl geçiyor? Ben koronanın yaz bölümünde resim yaptım. Yazlıktan kışlık evime Fenerbahçe’ye geçince de bir oyun yazdım. Ayrıca Kırmızı Kedi Yayınevi’ne bir kitap teslim ettim. Şimdi o kitabın devamını da yazıyorum. Bir şeyler yapıp vaktimi yararlı geçirmeye çalışıyorum. Okul, tiyatro kapalı o nedenle günlerim böyle geçiyor.  ► Oldukça üretken birisiniz. Bitmek bilmeyen bir enerjiniz var. Neye borçlusunuz? Durursak düşeriz. Bu felsefeye borçluyum.  TİYATROLAR İÇİN EL BİRLİĞİ GEREKECEK  ► Sanatçılar için de çok zor bir süreç bu. Bu seneye dönüp baktığınızda ne görüyorsunuz? Tiyatrolar sağ çıkabilecek mi bu koşullarda? El birliği ile bir şeyler yapmamız gerekecek. Oyun mevsimi açılıp korona kalkmışsa eğer ben kızımla birlikte Baba Kız diye yazdığımız bir oyunu oynayacağım. Telefonla Hollanda’dan görüntülü prova yapıyoruz. Umuyorum önümüzdeki tiyatro sezonu açılır her şey.  ► Sanatçılar bu süreçte devletten destek göremediği için yalnız bırakıldığını düşünüyor. Devletin destek vermediği sadece sanatçılar değil. İşçi kesimi, dar gelirliler... Baksanıza patron işten atıyor. Gerekçesi ise ahlaksızlık yaptı diye! Evli barklı çoluk çocuk sahibi adamlar bunu nasıl taşıyacaklar? Çocukları ona “Baba neden işten ayrıldın?” dediğinde “Ahlaksızlıktan dolayı” mı diyecekler? Yalnız o gerekçeyle işten kovabiliyorlar. Patronların bir bölümü de bunu kullanıyor. İnanılır gibi değil. Kasımpaşa semtinde yaşayan müzisyen tanıdıklarım var. Hepsi felaket zor durumdalar. Tiyatroda çalışan teknik elemanı, ışıkçısı oyuncusuna gelene kadar garsonlar aşçılar her yer felç olmuş durumda ve devletin küçücük bir katkısı yok.  BIRAKTIĞIMIZ YERDEN DEVAM EDECEĞİZ  ► Yeni normalin sanata yansımaları nasıl olacak sizce? Biz bu durumu ilk defa yaşıyoruz. Nasıl olacağı konusunda fikir beyan etmem doğru olmaz ama ilk aklıma gelen aynen eskisi gibi olacağı. Bıraktığımız yerden devam edeceğiz. İki kişilik oyunlar olsun. Bir koltuk boşluklu olsun... Tiyatro böyle olmaz tiyatro başka bir şey çünkü. O nedenle her şeyin normale dönmesi için her şeyin normal seyrediyor olması gerekiyor. Bu hastalık tüm dünyada bunu yaptı. Yalnız bize özgü bir şey değil. Ben o yüzden dünyadan ve ülkemden bu belanın gitmesini ve en az zararla kurtulmayı ümit ediyorum.  ► Okullarda çevrimiçi eğitime geçildi. Oyunculuk interaktif bir alan. Bu anlamda nasıl bir yol izliyorsunuz? Bizim öğrencilerimiz şu anda birebir öğretmenlerle görüntülü olarak oynuyorlar. Hocalarının düzeltmeleriyle ilerliyorlar. Tabii ki bire bir, canlıda olduğu gibi olmuyor. Sanki televizyon çekimiymiş gibi oluyor. Ama gene de hiçbir şey yapmamaktan iyi. Kültür hocaları da öğrencilere güveniyor. Nasıl olsa kopya çekmez. Çünkü kopya çekmek öğrencinin kendi aleyhine. Onlar da anlatabildikleri kadar anlatıyorlar. Böyle devam ediyoruz.  ► Öğrencileriniz şu yaşananlardan sonra geleceğiyle ilgili endişeli olmalı… Onu öğrencilere sormak lazım… Ama biz elden geleni yapacağız. Bu zarar gördükleri dönemi en az zararla nasıl kapatabileceğimize bakacağız. Okullar açıldığında hızlandırılmış şekilde devam edeceğiz.  DEMEK Kİ İYİ EĞİTİM VERMİŞİZ  ► Şevket Çoruh, Ahu Türkpençe, Ezgi Mola, Şebnem Bozoklu ve daha birçok başarılı ismi siz yetiştirdiniz.yetiştirdiniz. Hem onlar açısından hem sizin açınızdan gurur verici olmalı. Onları izlerken ne hissediyorsunuz? Sabah bir belgesel izliyorum. Erkan Can’ın olduğu bir belgesel. İz Tv’de. Belgeselleri çok seviyorum ben. Demet Akbağ’ın evine gittiler. O da öğrencimdi. Ezgi Mola Çeşme’de bir yer açmış. Onun mekânınına gittiler. Bir baktım dört kişinin bulunduğu programda üçü benim öğrencim. Çok mutluluk duydum. Hem İstanbul Üniversitesi Belediye Konservatuvarı’ndan hem MSM’den öğrencilerim vardı. Tabii ödül alıyorlar. Mutlu ediyorlar bizi. Demek ki onlara sağlam eğitim vermişiz diye düşünüyorum.  Şevket Çoruh demişken… Geleneksel Türk Tiyatrosu’nun simgesi olan kavuk artık onun. Nasıl karşıladınız bu gelişmeyi? Çok çok hoşuma gitti. Açık Hava’ya gittim. O törende bulunmak istiyordum çünkü. Şevket her şeyini ortaya koyup o tiyatroyu açtı. Tiyatrodan içeri girdiğinizde Paris’te bir küçük tiyatroda zannediyorsunuz kendinizi o kadar güzel.  O KADAR YARGILANIYORUM Kİ ARTIK YARGILAMIYORUM  ► Kavuk meselesi genelde tartışmalara neden oluyor. Tartışılacak bir şey yok ki bunda. Kavuğu Rasim almış istediğine verir. Ben o kadar çok yargılanıyorum ki artık kimseyi yargılamıyorum. Sahnelerde geçen bir yaşam. Dile kolay 60 yılı geride bıraktınız… Geriye dönüp baktığınızda ne görüyorsunuz? Bu 60 yıl boşa geçmemiş, mutluyum ben. Ben genellikle mutlu biriyim zaten. İnsan biriktirmişiz, seyircimizi biriktirmişiz. Genç çocuklar yetiştirmişiz. Bunların hepsini bakınca insan mutlu oluyor. *** ARTIK DAHA GÜZEL FİLMLER YAPILIYOR  ►Sinemada en dikkat çeken eserlerinizden biri “Gırgıriye” film serisi oldu. O zamanki nüfusu 45 milyon olan Türkiye’de 18 milyon kişi izledi. O günleri nasıl anımsıyorsunuz? Özlüyor musunuz? Ben geriye döndüğüm zaman çocukluğumu özlerim. Tabii ki gençlik yıllarımı da özlerim ama özlemenin hiçbir faydası yoktur çünkü artık geri gelmeyecektir. O filmler o zamanın komedi filmleriydi. Artık daha güzel filmler yapılıyor. Geçenlerde Mahsun Kırmızıgül’ün Mucize ve Mucize 2 filmlerini izledim. Dünya çapında yapılmış yapımlar olarak gördüm iki filmi de. Görmeyenlere de tavsiye ederim muhakkak görsünler. Çünkü çok güzel.  ►Metin Akpınar ile birlikte “Cumhurbaşkanına hakaret» suçundan hapis cezası istemiyle yargılanıyorsunuz. Bu ülkede yaşayan bir sanatçı olmanın bedeli mi bunlar? Yoo… 18 yıldır içinden geçmekte olduğumuz sistemin bir bedeli bu. Biz bu ülkede tabii ki çok sıkıntılar çektik. Cezaevlerinde yattık ama demokrasinin bu kadar çiğnendiği bir dönem olmadı hiç. Askeri darbeler dâhil olmak üzere. Avrupa İnsan Hakları Mahkemesi’nin dinlenmemesi, Anayasa Mahkemesi’nin umursanmaması. Kendi koydukları kanunları dinlememeleri falan. Bu eni konu üzerinde durulması gereken bir şeydir.  Sosyal medyada birçok kişi yaşananları utanç tablosu olarak paylaşıp size destek verdi.  Utanması gerekenler utansın ama utanacaklarını sanmıyorum.  *** GELDİKLERİ GİBİ GİDERLER!  ► Ülkenin geleceğine dair umut var mı tüm bu yaşananlara rağmen? Tabii. Olmaz olur mu? Çünkü bu tip sistemler uzun yaşamaz. Dünyadaki tarihsel görünümüne bakarsanız fazla yaşamamışlardır. Gün gelir geldikleri gibi giderler!  ► Yeni yıla dair umutlarınız neler? Bu, 2020 gibi olmasın da ne olursa olsun… 32 Aralık
Nasılsınız bu yeni yılın ilk gününde? Akşamdan kalma mısınız? Tahminen öyle. Bu kadar içkiyle mücadeleye siz de onu imha ederek katılmışsınızdır umarım. Şöyle dışarı çıkıp biraz hava almak isteseniz de daha bir kaç gün evdesiniz zorunlu olarak. Yıllar önce bir yılbaşı sonrası bu gün 32 Aralık diye yazmışım ne kadar umutsuzsam gelecekten. Aslında ayların yılların sayıların ne kusuru var? Bütün kabahat bizlerde. Mevlana’nın ünlü sözü “Ya olduğun gibi görün ya göründüğün gibi ol” öğüdüne kulak asmamamızdan. Geçenlerde yaklaşık iki bin önce sene önce yaşamış Epiktetos’un bir sözüne rastladım. “Mesela bir kedi ağaç olmaya çabalamaz” diye yazmış. Ama bizler saf temiz dürüst insanlığın dışında her şey olmaya çabalıyoruz. Özellikle sosyal medyada olmuşuz gibi, yapmışız gibi Daniska’nın şarkısındaki “mış gibi” davranmıyor muyuz? Bakın bu sözle twitter kullanıcılarına bir mesaj iletmiş olabilir mi Epiktetos: “Önce söyleyeceğiniz şeyin anlamını öğrenin, sonra konuşun.” Ya da bununla televizyonlardaki tartışma programlarına katılan sözde akademisyenlere, “Bir güzel söz söyleme sanatı varsa, bir de güzel anlama ve dinleme sanatı vardır” mesajını… Ne dersiniz? Ya da en ufak bir protestoda mitingde orantısız güç kullanan kolluk kuvvetlerine şu hatırlatmayı yapmış olabilir mi? “Bana ‘Ben sana zarar verebilirim, tekme atabilirim’ dersen bil ki insana değil, eşek ve ata uygun bir özellikle övünüyorsun.” Diyaneti ilgilendirsin ya da ilgilendirmesin her konuda görüş bildiren durumdan vazife çıkaran ama zırhlı Mercedes’inden de inmeyen Diyanet İşleri Başkanı’nın kulağına şunu fısıldamış olabilir mi? “Bir insanın bildiğini zannettiği bir şeyi, öğrenmesi imkânsızdır.” Ya da TBMM ne gidip her vekilin masasına şöyle bir not iliştirmiş olabilir mi ünlü düşünür: “Kimseyi övmeyen, kimseyi kötülemeyen, kimseden yakınmayan, kimseyi suçlamayan olgun insandır.” Ya da ahlaklı ve tutucu olmakla övünen ve her fırsatta bunu dile getiren milyonlara ve onların örnek aldığı lidere “Adaletin olmadığı yerde ahlaktan bahsedilemez” deseydi Montaigne güzel olmaz mıydı? Mutlu seneler… İyi seneler mutlu nesneler
Nesnelerle aramız eskisi gibi değil, çok değiştiler. El altındaydılar; gerektiğinde kullanırdık. Protezdiler; bir bedene eklendiklerinde, o bedenin kuvvetini arttırırlardı. Artık öyle değil; hayatınıza girdikleri an sizi ele geçirebilir ve birden kendinizi protez konumunda bulabilirsiniz. Julio Cortazar, doğum günümüzde bize kol saati hediye edilmediğini, aksine saatin doğum gününde bizim ona hediye edildiğimizi söylüyor: “Onu her gün kurma zorunluluğu, bir saat olmayı sürdürebilmesi için onu kurma görevi hediye ediliyor sana; kuyumcu dükkânının vitrininde, radyo anonslarında, duvar saatinin gonglarında saatin doğru olup olmadığını kanıtlama takıntısı hediye ediliyor sana... Sana bir saat hediye edilmiyor, aslında sensin hediye edilen, saatin doğum gününde” (Açıklayıcı Bilgiler El Kitabı, Altıkırkbeş). Nesneler kendi aralarında hediyeleşiyor. Bizler ise her zamanki insan-merkezci bönlüğümüzle hediyeleştiğimizi düşünüyoruz. Nesnelerin kendi aralarında konuştuklarını duyar gibi oluyorum: “Bugün bana bir insan hediye edildi, çok kullanışlı, çok mutlu oldum.” Her teknolojik yeniliği insanlığa bir armağan olarak kucaklayanların naifliği ile nesnelerin evrimini birlikte düşününce, zekânın yer değiştirdiği, nesneler akılla donatılırken insanlığın giderek aptallaştığı gün gibi ortada. Nesnelerden tutun da binalara kadar her yere bulaşan akıl, nedense insan denilen organizmadan giderek uzaklaşıyor. Tüketim nesneleriyle kurduğumuz ilişki, ihtiyacın çok ötesine geçti, artık bizler nesnelerin ihtiyaçlarını karşılıyoruz. Piyasaya çıkar çıkmaz hemen satın alınan akıllı nesneler için insan, bir tüketim nesnesi. Nesneler tarafından sahiplenilen bir tebaanın ortaya çıkması birden olmadı tabii. Ruhumuzu din adamına, aklımızı despota, ardından hepsini birden demokratik temsilcilerimize devrettik. Onlar bizim adımıza düşünecek, şimdimize ve geleceğimize karar vereceklerdi. Hâliyle kullanılmaya kullanılmaya düşünme yeteneği de körelir. Ve Baudrillard’ın dediği gibi “Kitleler halinde kendilerinden düşünmelerini istemeyenlere oy veren” yurttaşların, kitleler halinde akıllarını kullanmak zorunda kalmayacakları nesnelere yönelmeleri şaşırtmıyor. Ne gerek var akla, akıllı nesneler bize ne yapmamız gerektiğini söylüyor. Sanat eleştirmeni Hal Foster 2000’lerin başında, “Nesnelere küçük özneler muamelesi yapıldığı bir topyekûn tasarım çağında yaşadığımızı hissediyoruz” diye yazıyordu. Bırakın hissetmeyi, fiilen yaşıyoruz. Özne-nesne ilişkisi yer değiştirdi; “küçük özneler”in giderek büyüyüp hayatlarımızı ele geçirdikleri, büyük öznelerinse gittikçe küçülerek sonunda nesneleştikleri zamanlardan geçiyoruz. Protezlerin kendi başlarına, özerk hayatları yoktur, ancak bir bedene bağlandıklarında hayat bulurlar. Biz de öyle; nesnelere bağlanamayınca hiçleşiyor, bağlanınca hayata dönüyoruz. Özneleşmek için nesnelere her bağlanma daha fazla nesneleşmeyle sonuçlanıyor. Foucault’nun dispozitif kavramı olup biteni açıklıyor: “Yaşayan varlıkları yakalama, yönlendirme, belirleme, önleme, modelleme, denetleme; bu varlıkların vücut diline, davranışlarına, fikir ve söylemlerine dayanak teşkil etme yetisi olan her şey... Hapishaneler, akıl hastaneleri, panoptikon, okullar, dinler, fabrikalar, disiplinler, yasal önlemler... İnternette gezinme, bilgisayarlar, cep telefonları, ve dahası belki de dil var… Dil en kıdemli dispozitif belki de” (Agamben, Dispozitif Nedir? Monokl). Nesneleri biz seçmiyoruz, onlar bizi seçiyor. Yakalıyor, yönlendiriyor, modelliyor ve denetliyorlar. Nesnelere gittikçe daha çok benziyoruz. Dilimizi, zihin yapımızı çoktan ele geçirdiler. Artık onlar gibi düşünüyor ve onların diliyle konuşuyoruz. Bilginin yerini enformasyon, diyaloğun yerini iletişim aldı. Nesneler internet denilen dijital matrikste birleşince, bizler de gerçekliği terk edip nesnelerin dijital dünyasına taşındık. Topyekûn tasarım çağındayız. Nesnelerin tasarlandığı, tasarlanan nesnelerin de bedenleri tasarladığı bir çağ. Akıllı nesnelerin aklı, iktidarın aklıdır. İktidara diklenebilirsiniz ama akıllı nesneleri karşısında boynunuz eğri. Nesnelerin amip gibi yalancı ayakları var; mutsuzları sarıp sarmalayıp içlerine çekmek için. Ve bir kere içlerine düşmeye görün, anında sindirilirsiniz. Ezhel, şarkılarında kullandığı cinsiyetçi ifadeler için özür diledi
Genco Erkal’dan Erdoğan’a ‘sanatçı’ yanıtı
Ölüyoruz!
Her gün bıçaklanıyoruz, şişleniyoruz, yüksekten atılıyoruz, kesiliyoruz, doğranıyoruz, vuruluyoruz, yakılıyoruz. Her gün birer ikişer değil, üçer beşer öldürülüyoruz. Her gün vahşetin sınırlarını zorlayan cinayet öyküleriyle savruluyoruz. Her gün bedeni morlukları defalarca tatmış güzelim genç kızların, eli öpülesi annelerin çığlıklarıyla uyanıyoruz. Her gün olmadık bahanelerle ölümlerden ölüm beğeniyoruz. “Kadınsan ölürsün!” önermesinin bize sunduğu seçeneklerden birini işaretlemek adına zorlanıyoruz. Öyle ya, bakkala gidersin adam çakal olur, ölürsün. Etek giyersin, azıcık kısa diye ölürsün. Evden alışverişe çıkarsın, “İzin almadın,” diye ölürsün. İşe gidersin iş arkadaşınla iki satır konuşursun, “Adamla ne konuştun?” sorusu duvarlarda yankılanır, ölürsün, Perdeler tam kapanmaz, “Kiminle işveleşiyorsun!” diye ölürsün. Çocuk ağlar, “Bu çocuk niye ağlıyor?” denir, ölürsün. Akşama herifçioğlunun istediği yemek önüne konmaz, ölürsün. Adamın biri seni taciz eder, gelenek ne menem bir şeyse, ona yaslanır katilin… ölürsün. Delikanlının biri sana aşık olur, aşkına cevap vermiyorsundur, ölürsün. Savunmasız kalır, tecavüze uğrarsın, namus adına ölürsün. Emeğinle, alınterinle az biraz para biriktirirsin, kocanın kumar borcunu kapatmak uğruna ölürsün. Sevgilinle el ele tutuşursun, töre denir, baban ya da ağabeyin eliyle ölürsün. Dul kalırsın, herifin biri gözüne kestirir, ölürsün. Bir manyağa denk gelirsin, dolmuştan ormana kaçırılır, ölürsün. Genceciksindir, ailene destek olmak için işe girersin, patronunun tecavüzüne uğrar, ölürsün. Adam seni olmadık vaatlerle kandırır, her şeyin farkına varır, yüzleşmeye gidersin, ölürsün. Musluk bozulur, eve tamirci gelir, “Yabancı bir adam eve niye girdi?” diye ölürsün. Nişanlısındır, ayrılmak istiyorsundur, ölürsün. Boşanma davası açarsın, ölürsün. Bir adama aşık olursun, hayatını yeniden gözden geçirmeye fırsat kalmadan ölürsün. Sevdiğinle buluşmaya gidersin, ölürsün. Başka yöreden bir adamla evlenirsin, “Neden benim göreneğime uymadın?” denir, ölürsün. Üniversitede öğrencisindir, gelecek adına parlak düşlerin vardır, tiyatro sanatına vurulursun, “Neden sahneye çıkıyorsun?” aşağılanmasıyla ölürsün. Okumak istersin, kendi ayaklarının üzerinde durmak… “Kızlar okumaz!” denir, ölürsün. Hırsıza, uğursuza denk gelir, ölürsün. Anasındır, evladını kocan taciz eder, her gün yaşarken ölürsün. Dayının, amcanın tecavüzünü kaldıramaz, parçalanmış ruhunla ölürsün! Düşlerin kirletilmeye çalışılır, ölürsün! Hep ölürsün! Üniversitede ders veriyorsundur, akademik kariyerin vardır, eski sevgilinin gözünün içine baka baka ölürsün! Bu coğrafyada sesli gülüyor diye kadınlar aşağılanırken, hamile kadınların sokağa çıkması ayıplanırken, ailede her fırsatta anneyi mutfakta gösterirken, onu eve mahkum etmeyi bir erdemmiş gibi sunarken, gezmeyi, görmeyi, okumayı, yazmayı, dans etmeyi ayıplarken, çocuk gelin olmayı meşru bir zemine çekmeye çalışırken, küçücük çocukların tacizini örtmeye çalırken, İstanbul Sözleşmesi’ne laf çakmayı adamlık sanırken… Biz ölüyoruz! Ortaçağ'da cadı diye yakılanlarla 21’nci yüzyıl Türkiye’sinde namus uğruna yakılan kadınlar arasında bir fark kalmadı artık! Kadınlar yalnızca gömülmek için mezarının kazılmasını bekliyor. Ve arkadan ince bir ağıt duyuluyor: “Mezarımı derinde kazın dar olsun Altı lale üstü de çimen bağ olsun Ben ölürsem sevdiceğim sağ olsun” Exxen'in abonelik ücreti açıklandı
Yapımcı Acun Ilıcalı, ekim ayında yeni dijital platformu Exxen’i duyurmuştu. Yeni platformda yer alacak dizi, film ve programların neler olacağı, markalara verilen bilgiler ışığında ortaya çıkmıştı. Bugün ise Instagram hesabı üzerinde paylaşımda bulunan Ilıcalı, Exxen'in aylık fiyatının 9,90 TL olacağını duyurdu. 1 Ocak’ta yayına başlamayı planlayan Exxen'de yer alacak içeriklerin bazıları şu şekilde: * Exxen için geliştirileceği öğrenilen ilk proje, Aleyna Tilki ve Cemal Can'ın başrolde yer alacağı bir müzikal dizi olacak. * Ali Atay’ın proje tasarımını, Onur Ünlü’nün ise yönetmenliğini üstlendiği "Şeref Bey" adlı dizide ise Haluk Bilginer, Songül Öden ve Ertan Saban başrolü paylaşacak. * "Vahşi Şeyler" adlı 8 bölümlük mini dizide ise Nurgül Yeşilçay, Hazal Türesan ve Selim Bayraktar başrolde yer alacak. * Ayla, Müslüm, Naim gibi yapımları ile dikkat çeken Mustafa Uslu, Exxen için "Hükümsüz" adlı Özgü Namal'ın başrolde yer aldığı bir dizi projesinin yapımcılığını üstlenecek. * Ayrıca İbrahim Büyükak’ın senaryosunu kaleme alıp başrolde yer aldığı "İlginç Bazı Olaylar" ve "Zehirli Çiçekler" adlı iki yapım da diğer Exxen projeleri arasında yer alıyor. Seyircisiz yıl 2020
HAZIRLAYAN: IŞIL ÇALIŞKAN 2020 kuşkusuz kültür sanatın en buhranlı yıllarından biriydi. Tiyatro, sinema, müzik ve edebiyat tarihte görülmemiş bir yıla tanıklık etti. Pandemi sebebiyle planlanan birçok sanat etkinliği iptal olurken seyirci sanatın birçok dalına dijital mecralardan takip etti. Ekonomik yükle başa çıkamayan birçok sinema ve tiyatro salonu kapandı. Türkiye, Timur Selçuk, Adalet Ağaoğlu, Aydın Boysan, Oruç Aruba gibi ustalarını kaybetti. Kayıplarla, tartışmalarla ve her şeye rağmen yapılan üretimlerle geçen 2020’ye damga vuranları derledik KAVUK ARTIK ŞEVKET ÇORUH’TA  Geleneksel Türk tiyatrosunun en önemli simgelerinden olan kavuk, Rasim Öztekin'den Şevket Çoruh'a devredildi. Böylelikle 2020 yeni bir devrin başlangıcına tanıklık etmiş oldu.  NOBEL EDEBİYAT ÖDÜLÜ ŞAİRE GİTTİ  İsveçli akademi üyeleri 2020 yılı Nobel Edebiyat Ödülü'nü ABD'li şair Louise Glück'e verdi. Glück, 2016’da ödüle layık görülen Bob Dylan’ın ardından beş sene içinde Nobel verilen ikinci ABD’li şair oldu.  AKADEMİ TARİHİNDE BİR İLK GERÇEKLEŞTİ  'Parazit' filmi vizyona girdiği andan itibaren çok konuşuldu. Kore yapımı “Parazit”, bir geleneği de kırarak ilk kez Oscar ödülleri tarihinde İngilizce olmayan bir dilde bu ödülü kazanmış oldu.  BERLİNALE ARTIK CİNSİYETSİZ Sinema dünyasının en prestijli festivallerinden Berlin Film Festivali (Berlinale) artık oyunculuk ödüllerinde 'En İyi Erkek', 'En İyi Kadın' diye cinsiyet ayrımını kaldırdı. Oyunculuk dalındaki ödüller için 'En İyi Performans için Gümüş Ayı' ifadesi getirildi.  RAP MÜZİK YÜKSELİŞİNİ SÜRDÜRDÜ Son yılların en popüler müzik türü olan rap müzik, yükselişini bu yıl da sürdürdü. Geniş bir dinleyici kitlesine ulaşan ve çok çeşitli üretimleri içinde barındıran rap müzik, dijital müzik platformlarının 'yılın en'leri listelerinde kendine ilk sıradan yer bulmayı başardı.  TÜRKİYE’DEN LONDRA CAZ’A  Dünyanın en prestijli ve uzun soluklu festivallerinden biri olan Londra Caz Festivali, alternatif Türk müziğinin farklı dönemlerinden dört benzersiz ismin yer aldığı 'Istanbul Psychedelic' konserleri kapsamında bu yıl ''BaBa ZuLa'', ''Moğollar'', ''İlhan Erşahin'' ve “Islandman”i ağırladı.  KORE UYARLAMASI TEPKİSİ  “7. Koğuştaki Mucize”nin, Oscar’da Türkiye’yi temsil edecek olmasının açıklanması üzerine film Kore uyarlaması olduğu gerekçesiyle tepkilere neden oldu.  DAYANIŞMA İÇİN PANDEMİ ORKESTRASI Salgında zor bir süreçten geçen müzisyenlere destek olmak amacıyla Kadıköy Belediyesi Pandemi Orkestrası kuruldu. Projeye Klasik müziğin önemli temsilcilerinden Rengim Gökmen, Gürer Aykal, Gülsin Onay, Cihat Aşkın, İdil Biret gibi isimler de karşılık beklemeden destek verdi.  TİYATROCULAR SUSMA EYLEMİ YAPTI  Tiyatrocular seslerini duyurmak amacıyla 17 gün süren bir susma eylemi gerçekleştirdi. Tiyatro Yasası’nın çıkarılmasını isteyen oyuncular, özel tiyatrolara devlet desteği olarak tanımlanan yönetmeliğin yeniden düzenlenmesini talep etti.  GRAMMY’E EILISH DAMGASI Müzisyen Billie Eilish, 2020 Grammy Ödülleri’ne adeta damga vurdu. Henüz 18 yaşında olan müzisyen, “Yılın Albümü”, “Yılın Şarkısı”, “Yılın Kaydı”, “En İyi Yeni Sanatçı” ve “En İyi Pop Vokal Albümü” olmak üzere 5 Grammy kazandı.   SANATIN EN BUHRANLI YILI REXX VE ATLAS SİNEMALARI VEDA ETTİ  İstanbul’un iki önemli bağımsız sinema salonu olan Kadıköy’deki Rexx Sineması ve Beyoğlu’ndaki Atlas Sineması seyirciye veda etti. Bu gelişme sinemaseverler tarafından üzüntüyle karşılandı.  TİYATROLAR PERDE KAPATTI Koronavirüs salgınıyla birlikte tiyatrolar çok kan kaybetti. Salon sahipleri gelirleri olmaksızın kiralarını, vergi ve prim borçlarını ödemekle yüzleşirken, tiyatro oyuncuları, dekorcular, kostümcüler ve daha pek çok tiyatro çalışanı ise işsiz kaldı. Devlet desteği bekleyen oyuncu ve sahne sahipleri bekledikleri desteği alamadı. Bu süreçte İstanbul'un önemli tiyatro mekânlarından TOY İstanbul, Küçük Sahne ve Öykü Sahne pandemi sürecinde oluşan ekonomik sıkıntılar nedeniyle perde kapattı.  DOKUZ AYIN SONUNDA BİN TL YARDIM! Pandeminin başından itibaren sahne alamayan müzik emekçileri ekonomik sıkıntılar nedeniyle zor günler geçirdi. Bu süreçte meslek değiştirenler, ailesinin yanına dönenler ve hatta yaşamına son verenler oldu. Dokuz ayın sonunda Kültür ve Turizm Bakanlığı, geliştirilen proje kapsamında kişi başına bir kereye mahsus olmak üzere bin lira ödeme yapılacağını açıkladı. Bu durum müzik dünyasında tartışmalara sebep oldu. Yitirdiklerimiz Recep Aktuğ (14 Ocak) Ömer Dönmez (1 Şubat) Muzaffer İlhan Erdost (25 Şubat) Suat Yalaz (2 Mart) Taci Uslu (9 Mart) Muhterem Nur (20 Mart) Levent Ünsal (21 Mart) Helin Bölek (3 Nisan) Oruç Aruoba (31 Mayıs) Ayşegül Atik (9 Haziran) Jale Aylanç (7 Temmuz) Adalet Ağaoğlu (14 Temmuz) Seyfi Dursunoğlu (17 Temmuz) Üstün Asutay (4 Ağustos) Cavit Murtezaoğlu (7 Ağustos) Haldun Boysan (31 Ağustos) Birol Ünel (3 Eylül) Hikmet Karagöz (27 Ekim) Timur Selçuk (6 Kasım) Kim-ki Duk (11 Aralık) Erkut Taçkın (14 Aralık)  SAYFAYI YÜKSEK ÇÖZÜNÜRLÜKTE GÖRMEK İÇİN TIKLAYIN. Dert ortağımız ağaçlar
NAGEHAN KARA Ağaç, sözlük anlamına göre; meyve verebilen, gövdesi odun veya kereste olmaya elverişli bulunan ve uzun yıllar yaşayabilen bitkidir. Aynı zamanda tahta, kereste gibi yapım malzemesi olarak nitelenir. İnsanmerkezci perspektiften bakılarak oluşturulmuş sözlük anlamında ağaç insanın ihtiyacını karşılama özelliği üzerinden anlam bulur ve varlık kazanır ki bu anlayışı kuvvetlendiren, meşrulaştıran ise kutsal metinlerdir. Yaratılış hikâyesinin altıncı gününde Tanrı suretinde yaratılan ilk insana, yeryüzü ve üzerindeki hayvanlar, bitkiler kısacası tüm canlıların egemenliği verilir. Egemen insan, ihtiyacını karşılamak üzere yaratılan, hazır, verili, doğal kaynağı istediği gibi kullanmakta, değiştirip düzenlemekte, evcilleştirmekte, tüketmekte, kurban ve yok etmekte özgürdür. Ya da özgür olduğunu sanır. Neredeyse evlerimizden çıkma özgürlüğümüzün bile kalmadığı bu günlerde, nefes almak için, yaşamak için ağaca, doğaya (her zamankinden fazla) ihtiyacı olanın, uyum sağlaması gerekenin insan olduğu aşikâr. Bugün şehrin içinde sıkışmış da olsa bir ağaca tekrar ama farklı bir gözle bakmaya daha fazla ihtiyaç var. SANAT DA ORTAK YAŞAM ARAYIŞINDA İki bin yılı aşkın bir süredir baktığımız gibi bakmaktan, doğayı ihtiyacımızı karşılayan bir kaynak olarak görmekten vazgeçmenin tam sırası. İnsanın baskın bir jeolojik fail olarak dünya üzerinde bıraktığı izin gittikçe artması, karşı karşıya olduğumuz küresel ısınma, kuraklık, iklim krizi gerçeği ve kendimizi birden bire içinde bulduğumuz Covid 19 pandemisi, İkinci Dünya Savaşı sonrası başlayan çevre hareketlerinin günümüzde daha çok insana ulaşmasına ve daha çok konuşulmasına neden oluyor. Sanat da bu hareketlerin etkisi ile insanmerkezci ve insanbiçimci sanat anlayışından gittikçe uzaklaşıyor. Farklı görme biçimleri, canlılar arasındaki taksonomilerin önemsizleştiği, ortakyaşam olasılıklarının arandığı bir sanat anlayışı (greenwashing çalışmaları dışında) yaygınlaşıyor. Diğer yandan ağacın farklı kültürlerde farklı ve derin anlamlar içerdiğini hatırlamak da önemli. Kökleri ile yeraltı, bedeni ile yeryüzü ve dalları ile gökle ilişki kurarak bu üç âlemi bir birine bağladığına inanılır, Şamanlar dallarını göğe yükselmek için basamak olarak kullanır. Hayat ağacı olur Selçuklularda, Hıristiyanlıkta asli günahın işlenmesi için meyvesini verir, İsa’nın çarmıhı olur. Yenilenmenin, zamanın geçişinin, kimi örnekte ölümsüzlüğün sembolü olur. Bir parkta, kesilmesini önlemek için sarılırsın, birden bire direnişin sembolü olur. ON BEŞ DAKİKA SARILMAK ŞİFA KAYNAĞI Dünyanın en tanınmış performans sanatçılarından Marina Abramovic, 5 Aralık’ta Sky Arts kanalında gerçekleştirdiği 5 saatlik bir performansıyla insanları ağaçlarla yeni bir ilişki kurmaya davet etti. Son dönemdeki performansları ile performansı dayanıklılık, meydan okuma, protest, provakatif, avangard içeriğinden, amaç ve anlamından çıkartarak, popüler kültürün ve kişisel gelişimin bir parçası haline getirmesi üzerinden sıkça eleştirilere hedef olsa da Abramovic’in bu performansıyla (ki bu performansından da buram buram popüler kültür kokuları yükseliyor) yaptığı çağrıyı önemli buluyorum. Çağrısında ağaçların insanlar gibi olduklarını, zekâları, hisleri olduğunu, birbirleri ile iletişim kurduklarını ve aynı zamanda onların birer sessiz mükemmel dinleyiciler olduklarını söyleyerek onlara sarılmaya, onlarla konuşmaya davet ediyor. En az on beş dakika bir ağaca sarılmanın, onunla konuşmanın iyileştirici bir etkisi olacağını vurguluyor. Ağacı şifa kaynağı olarak insana faydası üzerinden düşünmek insanmerkezci bakışın izlerini hala taşır. Ancak bir ağaca öylesine nedensiz sarılmak, sana cevap vermese de onunla konuşmak, sosyal mesafemizi arttırmamız gereken, beton yığınlarının içinde sıkıştığımız bu günlerde doğayı farklı bir gözle görme, onun ihtiyaçlarını anlamak ve önceliklerimizi gözden geçirmeye de olanak sağlıyor. Bu çağrıya kulak verip yalınayak dalmalı gördüğümüz ilk yeşilliğin içine, konuşmalı bir kuşla, sarılmalı bir ağaca, bulduğu ilk aralıktan gökyüzüne açmalı kendini, şehrin içinde, sınırlı da olsa en ufak doğa parçası ile bir olmalı ve odağında insanın olmadığı ortak yaşam imkânlarını düşünmeli. Bu belki de romantize ve estetize edilmiş naif bir bakış. Bu kadar gerçeklik ve hızlı akış içinde biraz içe ve doğaya dönebildiğimiz böylesi saf bir bakışa hangimizin ihtiyacı yok ki? Abramovic’in çağrısı ve performansın kısa bir bölümünü https://www.youtube.com/watch?v=bQmAHmLy5DA adresinden izleyebilirsiniz. Yaşamın anlamı ve ilişki...
2020’nin son yazısı... Geçen sene bu vakitler Amsterdam’daydım. Hava soğuk ama kar yoktu. Meydanda kocaman bir yılbaşı ağacı vardı, dans edenler, birbirlerine sarılanlar... 2020’nin neler getireceğine dair bir fikrim yoktu. Şimdi 2021 kapıda. 2021’in neler getireceğine dair de bir fikrim yok. Ama geçen sene de, yeni seneye girerken de emin olduğum şey, dünyada hiçbir şeyin eskisi gibi olmayacağı. Dünyadaki otoriterleşme eğilimi, virüs, küresel ısınma, krizlerden beslenen ekonomi, dijitalleşme, yapay zekâ... Kristeva’nın da son zamanlardaki bir söyleşisinde dile getirdiği gibi, artık bilimlerden siyasete, ne düşünüyor ya da yapıyorsak, merkeze toplumları değil ‘birey’i almak zorunda olduğumuz bir çağdayız. Geçenlerde Netflix platformunda ‘Midnight Sky’ adlı George Clooney’nin yönettiği ve oynadığı filmi izledim. Bir baba-kız hikâyesi, gelecekte geçen. Ve dünyanın sonu orada da gelirken, ‘ilişki’ denilen şeyin aslında ne denli önemli olduğunu anlatıyordu film. Baba kız, karı koca, sevgili, dost, o ilişkiyi nasıl tanımlarsak tanımlayalım, dünya ya da yaşamak dediğimiz şeyin, ‘ilişki’den başka bir şey olmadığı. Aslında psikoterapi denilen şey de, insanın kendisiyle ve ‘öteki’lerle ilişkisini düzenlemekten başka bir şey değil. Filmin sinematografik değeriyle ilgili farklı farklı görüşler olacaktır eminim; senaryosunda şöyle bir hata vardı, kamera açıları şöyleydi böyleydi gibi şeyler... Ama film, ister 2049’da, ister 3049’da olalım, aşk üzerine, baba-kız ya da dostluk üzerine düşünmeye devam edeceğimizin mesajını veriyordu ve bu mesaj bile kendi başına çok değerliydi. İstersek başka gezegenler keşfedelim, teknolojinin dibini yaşayalım ya da ölümsüzlüğü keşfedelim fark etmez, dönüp geleceğimiz yer hep ‘ilişki’nin kendisi olacak. Belki de yeni bir yıla girerken, kendimizle ilişkimizi düşünürüz sil baştan. Kendimizle ve ‘öteki’lerle ilişkimizi bozan, çarpıtan, koparan suçluluk ve utanç duygularımızla, haset ve kıskançlıklarımızla yüzleşir, kendimize yaptığımız haksızlıkları kabul etmenin yollarını ararız belki. Çocuklarını narsisistik bir uzantı gibi seven ebeveynler olmaktan çıkar, kendimiz dâhil herkesi olumlu ve olumsuz yanlarıyla bir bütün olarak görüp kabul ederiz belki. Bu çağı, narsisistik bir çağ olarak tanımlayan, hatta narsisizmi bir salgına benzeten, tüketim toplumu ve medya aracılığıyla bu salgının nasıl yayıldığını anlatan psikologlar olmuştu. Narsisizmin ve pek çok rahatsızlığın ilacı, ilişki kurabilmeyi öğrenmek. Başkasını ve kendisini olduğu gibi görüp kabul edebilmek. Kabul edebilmek derken onaylamayı ya da boyun eğmeyi kastetmiyorum; ‘çatışma’ ve ‘uzlaşma’ bir ilişkinin en önemli dinamikleri. Dış dünya ile iç dünya arasındaki sınırı koruyabildiğimiz, kafamızın içindeki gerçekliği dış gerçeklikle karıştırmadığımız sürece, başkalarıyla daha güçlü bağlar kurabiliriz. 2020’de yaşadığımız pandemi, kendimizle, doğayla, başka insanlar ve canlılarla ilişkimizdeki sorunları açık bir biçimde gözler önüne serdi. Belki 2021, bu ‘ilişki’ sorununu çözmeye yönelik adımlar atacağımız bir yıl olur. Post-apokaliptik kurmaca eserlerdeki meselelere bakınca, ‘Midnight Sky’ da öyleydi, karşımıza her zaman ‘ilişki’ meselesinin çıkması, bize bir şey söylüyor aslında. George Clooney, dünya yok olurken bir gözlem merkezine sığınmış, ölümü bekleyen yaşlı bir adamı canlandırıyor filmde. O gözlem merkezinde dünyanın yok oluşunu izlerken onu hayata bağlayan şey, çok ama çok uzakta olan kızıyla kurduğu ilişki. Ve kendi kızına babalık yaparken, gerçekte kendisine de babalık yapmayı öğreniyor ki, kar fırtınasında kaybolduğunda ona yol gösteren de içindeki o baba imagosundan başka bir şey değil. Yaşamın anlamı, kurduğumuz ilişkilerle açıklanabilir sadece. Özellikle bu çağda en çok ihtiyaç duyduğumuz şey... Suça ortak olma!
Işıl Çalışkan Yayıncılar Telif Hakları ve Lisanslama Meslek Birliği (YAYBİR), kurulduğu günden bu yana korsan kitaba karşı mücedele yürüten bir meslek birliği. YAYBİR Başkanı Mustafa Aksoy, özellikle pandemi sürecinde dijital korsanda yaşanan artışa dikkat çekerek bu süreçte toplam bin 700 dijital içeriğin kapatılmasını sağladıklarını söylüyor. Son olarak ise sosyal medyada #senbudeğilsin etiketiyle bir kampanya başlattılar. Aksoy ile dijital yayıncılığı ve yeni kampanyalarını konuştuk. ■ Korsan yayınlarla nerelerde ve ne şekilde karşılaşıyoruz? Korsan kitap denilince nedense akla hep tezgahlarda, açık alanlarda, baskı kalitesi kötü ve ucuz fiyatlarla satılan kitaplar geliyor. Fakat korsan kitap sadece bu değil.  Özellikle eğitim-öğretim dönemlerinin başlangıcında yoğunlaşan, bununla birlikte bütün yıla yayılan kitabın fotokopi yoluyla kuralsız ve kontrolsüz kopyalanması da büyük bir sorun oluşturuyor. Bir kitabın eser sahibinin izni olmaksızın kısmen veya tamamen çoğaltılması telif hakkı ihlalidir ve suç. YAYBİR olarak, eğitim-öğretim dönemlerinin başında YÖK’e, üniversitelere ve milli eğitim müdürlüklerine bu konuda yazılar göndererek bu uygulamaların önüne geçilmesi konusunda talepte bulunuyoruz.  Aynı şekilde, sanal ortamda indirilen PDF kitaplar, eser sahibinin izni olmaksızın seslendirilip videoya dönüştürülerek umuma arz ediliyor. Bu tür uygulamalar da telif hakkı ihlali ve suç.  Üyelerimize ait eserleri sesli kitap olarak yayan YouTube gibi kanallara telif hakkı ihlali bildiriminde bulunduğumuzda aldığımız geri dönüşler bize şunu gösteriyor ki bu işi yapan insanların çoğunun telif hakkı konusunda en ufak bir fikri yok ve yaptığı işin suç olduğunu bilmiyor. Bu anlamda da "#senbudeğilsin" kampanyamızın önemi bir kez daha ortaya çıkıyor.  ÜNİVERSİTLERDE KORSAN BİLİNCİ SON DERECE DÜŞÜK  ■ Toplumumuzdaki telif bilincinin yeterlilik seviyesiyle ilgili neler söylersiniz? Telif hakları yasayla korunan, ihlali gerçekleştiği zaman cezai yaptırımı olan bir hak olmasına rağmen toplumda bu konuda gerekli bilinç ve duyarlılığın yerleşmiş olduğunu düşünmüyorum. Bu durum eğitim seviyesiyle de ilgili değil. Toplumun en eğitimli kesimleri olan öğretim görevlileri ve akademisyenler arasında da telif bilinci son derece düşük seviyede.  Bu mesele sadece ekonomik gerekçelerle açıklanabilecek bir mesele olmaktan daha çok bir eğitim ve öğretim sorunudur. Çocukluktan başlayıp okulda ve evde öğrendiklerimiz ya da öğrenmediklerimizle ilgilidir.  Telif haklarının etkili bir şekilde korunmadığı ülkede edebiyatın, yayıncılığın, sanatın, kültürün, bilimin gelişmesi, yeni ve nitelikli içeriğin de üretilmesi mümkün değildir.  ■ Peki kanunların korsan yayıncılığında yetkisi ve etkisi konusunda neler söylersiniz? Yasa sorunumuz yok. Telif haklarını düzenleyen Fikir ve Sanat Eserleri Kanunu, bu noktada çok net. Yasalarımızda her türlü ihlalin önlenmesi konusunda gerekli uygulamalar ve yaptırımlar yer alıyor. Bandrol mevzuatı gereği 48 sayfanın altındaki çocuk ve eğitim kitapları dışında tüm kitaplara bandrol yapıştırılması zorunlu. Bandrol düzenlemesini ihlal etmek belli yasal yaptırımlarla karşılaşmak anlamına geliyor. Kuralların ihlal edilerek bir kitabı çoğaltmak, dağıtmak, satmak 1 ila 5 yıl arasında hapis cezası gerektiren suçlar kapsamanında.  Bu açıdan yasalarımızda sorun yok ama uygulamada bazı iyileştirmelerin olması gerekiyor. Öncelikle, telif hakları davalarına uzman mahkemeler baksa da hâkimiden savcısına ve özellikle bilirkişisine kadar bu konuda yetişmiş hukuk insanlarına ihtiyacımız var.  KORSAN BASMAK KADAR ONA ZEMİN HAZIRLAMAK DA SUÇ  ■ Pandemi ile birlikte korsan üretimi ve satışı nasıl etkilendi? Patlama yaşandı. Anılan dönemde özellikle dijital korsanlar türedi.  Salgın ile birlikte, e-satış sitelerine yönelen korsan satıcılarının hak sahipleri ve okurları mağdur ettiklerinin altı çizmek gerekiyor. Şu ana kadar bunlarla olağanüstü koşullarda ve olağanüstü bir performansla mücadele ettik. Fakat bundan sonra biraz da hukukçularımızla ayıplı mal satmak suçunu işleyen, korsan kitap satışına aracı olan her kim olusa olsun, e-ticaret platformlarına yöneleceğiz.  Benim için kitabı korsan basmak ne kadar şuç işlemek ise basılan bu korsan kitaba satış kanalı açmak, ona zemin hazırlamak da o kadar sorumluluk isteyen bir iştir. ■ Son olarak #senbudeğilsin etiketiyle sosyal medyada bir kampanya başlattınız. Ne amaçlıyorsunuz? Biraz bahseder misiniz? Kampanyamızın esas amacı, korsan kitaba karşı farkındalık oluşturmak ve okurların bu yasadışı şekilde izinsiz çoğaltılan kitaplardan uzak durmasını sağlamak. İstediğimiz şey sadece emeğe saygı. Eser sahipleri ve yayıncıların hak kaybına sebep olan bu faaliyetlerin suç olduğunu herkes anlasın ve kabullensin. Bu bilinç toplumun geneline yayılsın istiyoruz.  Korsan kitap ve fotokopi yoluyla kitapları izinsiz çoğaltılan yazarlar, yayıncılar ve bunu tüketen, aracı olan eğitimciler, akademisyenler ve öğrencilere bu kampanya ile ulaşmak, onlara derdimizi anlatmak istiyoruz.  Kampanyanın mesajlarını iletmek, derdimizi anlatmak için kitle iletişim araçlarını etkili bir şekilde kullanmaya çalışıyoruz. Basılı medya, radyo ve televizyona ek olarak dijital medyanın imkanlarından sonuna kadar yararlanarak herkese ulaşmak istiyoruz. Derdimizi, bu meseleyi kime ne kadar anlatırsak o kadar başarılı olacağımızı düşünüyorum.  BİN 700 DİJİTAL İÇERİĞİN KAPATILMASINI SAĞLADIK  ■ YAYBİR bugüne kadar korsanla mücadelede neler yaptı? YAYBİR kurulduğu günden bu yana korsan kitaba karşı mücedele yürüten bir meslek birliğidir. Bu çerçevede korsan kitabın türüne, faaliyet alanına göre de mücadelesini çeşitlendirdi.  Özellikle pandemi sürecinde dijital korsanda yaşanan artışla birlikte bu alanda yürüttüğümüz planlı ve organize mücadele sayesinde büyük zararların önüne geçebildik.  PDF indirme siteleri, sosyal medya platformları, Youtube, Yandex uygulaması ve e-satış siteleri başta olmak üzere telif hakkı ihlali yaşanan çeşitli mecralerda gerekli çalışma ve iş birlikleriye toplam bin 700 dijital içeriğin kapatılmasını sağladık. Polisiye ikliminden manzaralar
Geçen yıl bazı hayırlı işler de yaptım. Gerçi o işlere de salgının gölgesi düştü ama neyse ki planlar bozulmadı. Takvimler sıkışsa da Goethe Enstitüsü’nün polisiye projesi gerçekleşti. Projenin ikili bir amacı vardı: Biri Türkiye’de tanınan, beğenilen, okunulan ama kitapları henüz Almanca’ya çevrilmemiş polisiye yazarları tanıtmak. Böylece diğer amacımız da kendiliğinden ortaya çıkıyor: onların kitaplarının çevrilip Alman polisiyeseverlere ulaşmasını sağlamak. Aynı şey karşı taraf için, yani kitapları henüz Türkçe’ye çevrilmemiş Alman polisiye yazarları için de geçerliydi.  Salgının gölgesi de şöyle düştü üstümüze. Önce, proje ertelenecek, hatta iptal edilecek sandık. Ancak 2020 içinde bitmesine karar verildi. Ne var ki, Covid yüzünden iki yakın dostunu yitiren siyasi polisiye üstadı Wolgfang Shorlau projenin Almanya tarafından çekildi. Çok da az vaktimiz kalmıştı. Ama Münihli komiser karakteri Zeki Demirbilek, nam-ı diğer Komiser Paşa ile tanınan Türk asıllı Alman polisiye yazarı Su Turhan, üç haftada mucizeler yarattı. Her şeyden önce bir polisiye tarihi yazısı gerekliydi: Bir “unutulan tarih” yazısı. Çünkü geçen yüzyılın sonunda sayısı artan polisiye yazarlarına/romanlarına karşın, herkes Türkiye’de polisiye yazını o vakit başlamış sanıyordu. Edebiyatın, özellikle polisiyelerin güvenilir eleştirmeni Ömer Türkeş yazısında polisiyenin yüz yılı aşan tarihinden söz etti. Tanıtımlarımızdan birini kaleme alan Erol Üyepazarcı’nın ayrıntılı kitabı “Korkmayınız Mr. Sherlock Holmes” da, bu konuda bilgi edinmek isteyen herkese açık.  Tarih yazısı dışında üç tanıtım yazımız, üç podcast’imiz, bir geniş söyleşimiz, bir konsept yazımız vardı. Biraz da adları kulakta/gözde kalsın diye, tanıtım yazılarını yazmaları için polisiye yazarı dostlarımıza ricada bulunduk. Çağatay Yaşmut’u ve kahramanı Başkomiser Galip’i tanıtan Armağan Tunaboylu, muhabbet tellalı bir karakterin, Metin Çakır’ın yaratıcısı. Gene polisiye yazarı olan Doruk Ateş, kendine kahraman olarak Padişah’ın cinayet çözmekle bizzat görevlendirip Anadolu’daki Germiyan Sancağı’na yolladığı Dersaadetli Hafiye Eşrefzade İdris Bey’i seçen Ayfer Kafkas’ı seçti. Beş yaşında fırlama bir dedektifi olan Alper Canıgüz’ün kitaplarını tanıtan Erol Üyepazarcı ise, yukarıda sözü geçen iki ciltlik “tuğla gibi” kitabın yazarı.  Diğer üçlü grubumuz ise gene polisiye yazarlarından oluşuyor. Bu kez Ayşe Erbulak Özgürdal, Ercan Akbay ve Suat Duman karşımızdalar. İlk ikisiyle bu projeyi sunulan çerçeveye göre hazırlayan ben, polisiye üzerine yazan ve NTV Radyo “Cinayet Masası” programını yaklaşık yirmi yıldır hazırlayıp sunan Sevin Okyay konuştum. Suat Duman’ın sorularını ise Türkiye’nin ilk ve tek basılı polisiye dergisi olan 221B Dergi’nin yayın kurulu üyesi ve editörü Özlem Özdemir hazırlayıp sundu.  Ayşe Erbulak 14 yaşından beri polisiye okuyor, yazmaya ise “Hafiye Karılar” üçlemesiyle başladı. Artık bambaşka karakterlerle ilgileniyor. Ercan Akbay seri katil meselesine ilgi duyuyor. Onun da bir üçlemesi var. Bu üçlemenin kitaplarından “Yağmurdan Önce – Sami Tuzcu Dosyası” ile ödül aldı. Suat Duman ise şu sıralarda serisi 1918 ile meşgul. İki başkarakteri Fransa’da eğitim görmüş, özgüven sahibi iki genç kadın: Ferda ve Miette.  Yazılı söyleşimizi Algan Sezgintüredi ile yaptık. Kendisi sadece polisiye yazmakla kalmıyor, çevirmen ve editör olarak da çalışıyor. İki kahramanlı bir ekibi var: İstanbul’un Kadıköy yakasında yaşayan geleneksel ailelerin detektifliğe merak salmış çocukları Vedat ile Tefo. Sezgintüredi aynı zamanda Türkiye Polisiye Yazarları Birliği POYABİR’in de başkanı.  Doğrusu biz, Goethe Enstitüsü’nün projesinin bir parçası olarak sunduğumuz bu Türkiye polisiye peyzajı ile iftihar ediyoruz. Öte yandan, istisnalar ve öncüler dışında, polisiyenin insanı tek başına geçindirmesi zor. Neyse ki polisiye roman yazanlar da, polisiye üzerine yazan bizler de (Üyepazarcı, Türkeş, bendeniz) her şeyden önce polisiyeye tutkunuz. Burada adı geçmiş her yazar işini sever. Tanışmadınızsa eğer, sizi onlarla tanışmaya davet ediyoruz. Alman meslektaşlarıyla da… Klarnet sanatçısı Mustafa Kandıralı yaşamını yitirdi
Metropolis Antik Kenti kazılarında birbiriyle bağlantılı 4 sarnıç bulundu
"Ana Tanrıça Kenti" olarak bilinen Metropolis Antik Kenti 2020 kazı çalışmalarında birbiriyle bağlantılı 4 sarnıç bulundu. AA’da yer alan habere göre, Manisa Celal Bayar Üniversitesi Arkeoloji Bölümü Öğretim Üyesi Prof. Dr. Serdar Aybek başkanlığında sürdürülen kazı çalışmalarında birbiriyle bağlantılı dört anıtsal yapı ortaya çıkarıldı. İzmir'de bu yıl temmuzda başlayan kazı çalışmalarında daha önce antik kentte hiçbir izi olmayan dört sarnıç, 7 metrelik toprak dolgusunun altında bulundu. Geç Roma Dönemi'nde kentin su ihtiyacını karşılamak için kullanıldığı düşünülen sarnıçların neredeyse tamamen korunmuş durumda bulunması döneme dair önemli bilgi, bulgu ve tarihi eserlerin ortaya çıkarılması açısından büyük önem taşıyor. SARNIÇLAR, KENTİN KUŞATMALARA UZUN SÜRE DAYANMASI İÇİN TEPELERE İNŞA EDİLMİŞ Metropolis halkının aşağı kentteki su kaynaklarına alternatif olarak kentin en yüksek merkezi olan akropolise bu sarnıçları inşa etmesinin temel nedenlerinden biri özellikle Bizans Çağı'ndaki savunma gereksiniminden kaynaklanıyor. Kente gerçekleştirilecek olası bir saldırı ya da kuşatma esnasında güçlü surlarla çevrili akropolisteki sarnıçlar halkın su ihtiyacını uzun süre karşılayacağı için kuşatmaya direnmek adına hayati bir önem taşıyor. Metropolis akropolisinde bulunan dört sarnıcın 600 ton su kapasitesine sahip olduğu tahmin ediliyor. Halkın günlük su tüketimi, tarımsal faaliyetler ve kamu yapılarının su ihtiyacı hesaba katıldığında yan yana dört sarnıcın inşa edilme gereksinimi daha iyi anlaşılıyor.  DÖNEMİN BESLENME ALIŞKANLIKLARINA IŞIK TUTUYOR MS 12. ve 13. yüzyıllarda Metropolis kent halkının, sarnıçları çöplük olarak kullanmaya başladığı arkeolojik kazılarda tespit edilen çok sayıda yemek artığı, hayvan kemiği ve seramik parçalarından anlaşılıyor. Bu alandaki en yoğun buluntular bitkisel ve hayvansal bezemelere sahip sırlı seramikler olarak öne çıkıyor. Sarnıçta tespit edilen hayvan kemikleri üzerinde yapılan incelemeler ise büyükbaş, küçükbaş ve kümes hayvanlarının yoğun olarak tüketildiğini gösteriyor. Sarnıç zeminine atılmış halde bulunan ve sarnıçların inşasından önce Helenistik döneme ait olduğu belirlenen mermer mimari parçalar da gün yüzüne çıkarıldı. Bu parçalar arasında dikdörtgen bir sunak ve onurlandırma yazıtı parçası olduğu tespit edildi.  Açıklamada konuya ilişkin değerlendirmeleri yer alan Sabancı Vakfı Genel Müdürü Nevgül Bilsel Safkan, şu açıklamalarda bulundu: "Metropolis'te bu yılki kazılarda ortaya çıkan yan yana inşa edilmiş dört sarnıç, kentin su ihtiyacı, beslenme şekli, günlük yaşamda kullandıkları nesneler ve savunma stratejileri alanında önemli bilgileri günümüze taşıyor. Sabancı Vakfı olarak desteklediğimiz bu kazı çalışmalarıyla her yıl antik kent insanının yaşamına ve bilgeliğine ayna tutmanın heyecanını yaşıyoruz."  Kazı başkanı Prof. Dr. Serdar Aybek ise 1.500 yıl önce bu bölgede yaşayan insanların hayatına dair yeni bir kapı açmış olmanın heyecanı içinde olduklarını belirterek, şu ifadeleri kullandı: "Akropoliste yeni keşfedilen dört sarnıç yapısı Metropolis’te antik dönemde yaşayan ustaların su mühendisliği alanında ne derece bilgili olduklarını kanıtlıyor. Aynı zamanda, sarnıçların akropolisin aşağı yamaçlarındaki tüm yerleşime ve özellikle de yukarı hamam yapısına su sağladığını tahmin ediyoruz. Yaklaşık üç katlı bir bina yüksekliğine sahip olan yapılar Metropolis’teki en iyi korunmuş anıtlar olması anlamında da büyük önem taşıyor." Meal oyunları
Başlangıçta sadece ‘yazarın niyeti’ vardı -buna ‘yazar-merkezli dünya’ da diyebiliriz. Yapıtı anlayabilmenin yolu, yazarın niyetini anlamaktan geçiyordu. Bunun için yazarın kullandığıyla aynı dili kullanmak yeterliydi. Ama zaman değişirken dil de değişiyordu; örneğin ‘eser’ sözcüğünü bilen ama ‘yapıt’ın da bu anlama geldiğini bilmeyen okur ne yapacaktı? Uzunca bir süre, kitapların arkasına minik bir sözlük (glossary) eklenerek bu sorun belli ölçüde giderildi. Bazı durumlardaysa editör inisiyatifi ele alıp eski sözcüklerin yeni/yeni sözcüklerin eski karşılığını sayfa altında belirtiyordu. Sonra yazar-merkezli dünya zayıfladı, ‘metnin niyeti’ ve ‘okurun niyeti’nin daha önemli olduğu bir döneme girdik. Yazar-merkezli geleneksel anlatı kültürü, çoğunlukla dinsel metinlerle sınırlı bir okuma alanına dönüşüyordu artık. Bu iyi bir gelişme olabilirdi aslında, ama ne yazık ki tek tanrılı üç dinin metinlerini anlaşılır hale getirdiği iddiasında bulunan bir ruhban sınıfının etkisini artırmaktan başka işe yaramadı. Bu sınıfın söylemine göre, kutsal metinlerin bir dilden diğerine çevrilmesi sırasında ortaya tuhaf, bazen saçma anlamlar çıkabilirdi. Bunlar da okuyucunun dinden uzaklaşmasına, hatta tümüyle dinden çıkmasına bile yol açabilirdi, maazallah! Bu yüzden çeviriyle (meal) yetinilmemeli, özellikle din alimlerinin yorumları da (tefsir) okunmalıydı. Yani yazarla okur asla baş başa kalmamalıydı. Dinleri farklı ama kafaları ve işlevleri aynı ruhbanlardan oluşan bu sınıfın 21’inci yüzyılda hâlâ çektiğimiz çilede payları büyüktür, sağ olsunlar. İnsanı insan olduğu için değil de onu yarattığına inandıkları bir güçten dolayı sevdiklerini sanki iyi bir şey söylüyormuş gibi her fırsatta dile getiren bu ruhban tayfa, yapıt üzerindeki çalışmalarıyla aslında yazarın yerine oynadıklarını fark etmiyorlar. Son günlerde yine gündeme getirilen Türkçe ezan, Türkçe Kuran tartışmaları da bu tanrıcılık oyununun bir başka yönünü oluşturuyor. Kuran araştırmaları alanında önemli isimlerden Bruce Lawrence’ın 2017’de yayımlanan The Koran in English (İngilizce’de Kuran) adlı araştırmasında verdiği çok ilginç ‘politik meal’ örnekleri var. Mesela, Suudi Arabistan’da bulunan ve bu konuda en önemli kurumsal otorite sayılan Kral Fahd Kuran Basım Kompleksi’nin 1993’te yayımladığı İngilizce Kuran’da, Fatiha Suresi’nin son iki ayeti çevrilirken şu iki parantez de yer almış: “6. Bizi doğru yola ilet. / 7. Gazaba uğrayanların (mesela Yahudilerin) ve sapmışların (mesela Hıristiyanların) değil, kendilerine nimet verdiklerinin yoluna…” Bariz biçimde düşmanlık barındıran parantez içi ifadeler, aynı Kuran’ın bendeki 2019 edisyonunda -yani Kral Fahd Kompleksi’nin 300 ayette değişiklik ve kesintiler yaparak İsrail için bastığı İbranice Kuran’ı yayımlamasından hemen önceki baskıda- yer almıyor. Politik oyunlar söz konusu olunca yazarın niyeti, metnin kutsallığı falan da bir yere kadarmış demek ki!* İnsani açıdan olumlu bir gelişme tabii, ama metnin tekrar ‘adam asmaca’ oyununa dönmeyeceğinin garantisi yok... ★★★ Yazarın, metnin ve okurun niyeti konularındaki çalışmalarıyla tanınan Umberto Eco, “Kitabınızı Üzülerek İade Ediyoruz” başlıklı mizahi yazısında, kitap dosyalarını inceleyip yayınevine tavsiyelerde bulunan bir editörün yazdıklarını aktarır. Editörün İncil adlı dosya için söylediklerini genel olarak bu ‘meal oyunları’na uyarlamak mümkün görünüyor: “Bu metnin ilk birkaç yüz sayfasını gerçekten de soluk soluğa okuduğumu söylemeliyim. Olaylar yerli yerinde, günümüz okurunun iyi bir öyküden bekleyeceği her şey var. Seks (zina, livata, ensest ilişkiler de içinde bol miktarda), aynı zamanda cinayet, savaş, kıyımlar ve benzer şeyler. Olanların suçunu meleklerin üzerine atan travestileriyle Sodom ve Gomore bölümü Rabelais’ye yaraşır güzellikte; Nuh öyküleri katkısız Jules Verne; Mısır’dan kaçış beni büyük bir film yapın diye bağırıyor... Diğer bir deyişle, çok iyi kurgulanmış, bol bol düğümleri olan, özgünlüklerle dolu, dinsel saygıya yeterince yer veren, asla trajediye kaçmayan gerçek bir olay yapıt. Ama okumayı sürdürdükçe, bunun gerçekte çeşitli yazarları içinde toplayan, birçok -haddinden fazla- şiirsel uzantıları, açıkça tiksindirici ve sıkıcı pasajları, anlamsız feryat ve figanı olan bir antoloji olduğunu fark ettim. Sonuç olarak, hilkat garibesi bir seçmeler kitabı. Herkes için bir şeyler içerir gibi görünüyor, ama sonunda bütün ilgiyi yitiriyor.” (Yanlış Okumalar, Çev: Mehmet H. Doğan, Can Yay., S.38-9) Sıkıntı şu ki, kitapları iade edemiyoruz... Büyük şehirleri ancak büyük yazarlar anlatır
Işıl ÇALIŞKAN On parmağında on marifet deyiminin karşılık bulduğu bir isim Mehmet Güreli. Müzisyen, ressam, yazar, şair, yönetmen… Tüm bu tanımlamaların vücut bulduğu sanatçı, sanatseverlere disiplinlerarası yolculuğunda şahane eserler sunuyor. Üstelik her bir eserinde yeni keşiflere yelken açıyor.  Sel Yayınları’ndan çıkardığı Şehirli Karınca isimli kitabını okuyucuyla buluşturan sanatçı, çok geçmeden yeni plağı ile sanatseverlerin karşısına çıktı. Ada Müzik etiketiyle çıkardığı plak, Güreli’nin albümlerinden 13 şarkılık bir seçkiden oluşuyor. Sanatçıyla hem kitabını hem de albümünü konuştuk. ► Karantina günlerinde bile dur durak bilmeden üretimlerinizi sürdürüyorsunuz. Ama bir de sizden dinlemek isteriz. Nasıl geçti günleriniz, aylarınız? Bir anlamda hayat beklenmedik olumsuzlukları da karşımıza çıkarıveriyor işte. Biz de buna göre yeni savunmalar, yeni yollar bulmaya çalışıyoruz. Kısıtlamalar ve zaman daha önce bilmediğimiz bir şekilde karşılıyor bizi. Ve hızla akıp giden bir dokuz ay bize çok şey öğretti. Benim için şöyle geçti: Çok çalıştım ve yeni şeyler öğrendim.  ALTERNATİF BULUŞLAR KAPIDA  ► Sizin gözlemlerinizi de merak ediyorum. Pandemiyle birlikte sanat nasıl bir dönüşüm yaşayacak? Her şey tam anlamıyla geçmeden, bunun bize neler hazırladığını, neden olduğu unsurları kestirmek tabii ki zor. Ama ipuçları şunu gösteriyor ki; tüm dünyada insanlar yeni bir bahçede, yeni duygularla, yeni kavramlarla dolaşmaya başladılar bile. Eskilerden çok uzakta zaman, mekân, sıkıntı ve duygular üzerine yeni kıvılcımlar yayıldı tüm dünyaya. Yaşamın değerleri üzerine de, hızlı değişimin farkına varamama, yetersizliklerin sorgulanması, bakış açılarının her saniye değişebilirliği birçok şeye yol açacak kuşkusuz.  Evin, mekânın büyüsü öne çıktı bence, bir de yürümenin anlamı çoğu kimseyi çarptı, geçti. Tabii yeni düzenlemeler, alternatif buluşlar kapıda.  ► Peki sanatsız kalan bir toplumun yansımasıyla ilgili bir fikriniz var mı? Bu çağ sanırım bize şunu öğretti: Neyle yaşıyoruzdan çok, neyimiz eksik olursa ne yaparız? Kendi seçtiğin bir dünyayı nasıl kurabilirsin? Hatta kurabilir misin? Hayatta aradığın neydi, hiç düşündün mü? Duvarlar neden boş? Eve gelen kitaplar...  Hepsi bize neye ihtiyacımız olduğunu, zamana hâkim olmanın, yaşam sanatını bilmenin gerekliliğini, evde ne kadar az zaman geçirmenin ya da evde yaşamanın inceliklerini öğretmeye devam ediyor. ŞEHİRLİ KARINCA BEN DEĞİLİM  ► “Şehirli Karınca”. Bu siz olmalısınız… Edebiyat, felsefenin en önemli yanı, başka kimliklerle, başka taşlarla buluşmanın, temasın yollarını açmaya çalışmasıdır. Bu yüzden anlattığınız bir kişi başka birinin izdüşümü, düşsel portresi olarak karşımıza çıkabilir.  Kısaca hikâyeyi okuduğunuzda orada anlatılan gerçekten altı arkadaşıyla göç eden bir karınca değil midir? Başka karıncalar tarafından çok çalıştırılmaktan bıkmış, yeni bir dünyaya açılmak isteyen bir asi karınca.  Belki de Amazon’daki yurdundan gemilerle daha sıcak ülkelere gitmek isteyen Bir Ateş Karıncası’nın uzaktan akrabasıdır, tabii bazı yönleriyle ama kesinlikle ben değilim...  ► Kitabı okurken sizinle sohbet ediyor gibi hissettim. Kitapta birçok yazar, sinemacı, müzisyen tanıma ve hatta onlarla tanışma imkânı buluyorsun. Samuel Beckett, Başo, Günter Grass, Zweig, Frida Kahlo… İç dünyanızda sanatçıları konumlandırdığınız yeri nasıl anlatırsınız? Henri Michaux, bir yerde şöyle yazıyor: “Yarasanın bir kuş olmadığını söyleyebilirsiniz. Ama o bütün kuşlara uçmayı öğretebilir.” Büyük şehirleri ancak büyük yazarların anlatabildiğine inanırım. Önce kısa öyküler derken zamanla deneme benim artık vazgeçemediğim bir tür oluverdi. Ve zaman insana geçitlerden, dar kapılardan, köprülerden sessizce geçmeyi öğrettiği gibi, kimin hikâyesinin kimin hayatıyla örtüştüğünü de öğretiyor. Ve bir gün beyninizde sizinle birlikte yolculuklarla kendinden geçmiş bilgilerin elinizdeki anahtarlara dönüşmüş olduğunu gördüğünüzde Poe, Kafka, Stevenson, Birsel, Borges, Benjamin, Sait Faik ya da Cortazar’a neler borçlu olduğunuzu hissediyorsunuz.  ► Yazdıklarınız yalnızca bu kitabı okumakla bitmiyor. Yepyeni meraklara yelken açıyor. İzlemek istediğiniz filmler, dinlemek istediğiniz şarkılar ve araştırmaya iten isimler oluyor. Bu bir yazar için ne ifade eder? Abdülhak Şinasi Hisar ve Ahmet Haşim’in vapur beklerken sohbete kapılıp sık sık vapuru kaçırdıkları söylenir. Birbirlerine bir şeyler sunacak insanların durumudur bu. Dünyaların paylaşılmasıdır, hücrelerin pencerelerinin özgürce açılmasıdır bir anlamda.  ► Yıllar önce Çetin Altan “deneme öykü” diye tanımlamıştı yazdıklarınızı. Siz ne dersiniz bu tanıma? Konuyla hiç ilgisi olmayan, bazen de uzaktan yaklaşır gibi görünen epigramlarla başlar hikâye. Bu alışkanlık Montaigne’e kadar uzanır. Sonra Poe’da devam eder bu gizemli, tılsımlı deyişler.  “Kimse palmiyeler altında etki altında kalmadan yürüyemez” demişti Lessing.  Tabii Borges’le bize uzanır.  Sonra öykünün taşlarını örersiniz yavaş yavaş. Bende kahramanımız bir evin önünden geçerken hikâyeden çıkıverir ve bana o evde yaşayanların hayatıyla ilgili ipuçları bırakır. Nereye gittiğini anlamam bile; gözden kaybolur. İşte o ev Verlaine’in, Zweig’in ya da Flaubert’in kaldığı yer olabilir. Önce tam anlaşılamayan çizgiler zili çaldığınızda daha belirginleşir. Odalarda yanar lambalar, piyanonun başında, ya da masada birini görürsünüz, duvarda bir Dürer ya da Daumier gülümser size.  ► Çok yönlü bir sanatçısınız. Sanatı birbiriyle örülmüş bir bütün olarak gördüğünüzü söylemek yanlış olmaz sanırım. Ne dersiniz? Yine odanızda çalışırken bu kez başka bir odayı canlandırmak istersiniz ama bu kez duvarlarda Matisse karşılar sizi, piyanonun da yerini klavsen almıştır, ışık daha azdır. Birden Rembrandt’ın evi gelir aklınıza...  BOB DYLAN PLAĞI HEYECANI  ► Sizin şarkılarınızı ilk kez plaktan dinliyoruz. Günümüzde plak nasıl bir önem taşıyor? Artan ilgi neyle ilişkilendirilebilir?  Artık plak dinlemiyorum. Evde her şey CD formatında bende. Ama yıllar sonra bir 33’lüğün varlığı çok mutlu etti beni. Yıllar önce Paris’te birkaç Bob Dylan plağı için girdiğim kuyrukta duyduğum heyecanı yaşattı bana.  ► “Koş Git Bir de Sen Bak”taki şarkılar nasıl bir seçkiyle bu plakta buluştu? Görkem Yeltan ve Emre Karabulut’un önerileriyle benim seçimlerimi kaynaştırdık. Umarım en gözdeleri seçmişizdir...  ► Hem kitap hem de plak kapağınızı şahane resimlerinizle yayımladınız. Portreleri yansıtıyorsunuz resimlerinizde. Bakış, duruş… Her biri konuşuyor adeta. Siz ne dersiniz?  Günlerim yazmak, çizmek, boyamak, okumak ve film izlemek olarak geçiyor denebilir. Çalışmak, çalışmak...  ► Önümüzdeki günlerde bizi nasıl sürprizler bekliyor olacak? Tuğba Çelik’le bir film üzerinde çalışıyoruz iki aydır. Sonra ayrıca resimleyeceğim bir novella var sırada. Sonra da sanat ve hiç kopmadığım sinemacılar ve yazarlar üzerine You Tube’da bir dizi konuşmalar yapmayı düşünüyorum... Vedat Türkali Edebiyat Ödülleri başvuruları başladı
Wonder Woman 1984, Tenet'in rekorunu kırdı
Küçük insanların açmazları
Kadir İNCESU ‘Hücremdeki Sinek’ adlı yeni kitabı Kora Yayınları tarafından yayımlanan Mahmut Baycan ile pandemi dönemi şartları altında öyküleri ve yaşamı üzerine konuştuk, uzaktan da olsa…  Öykü konularını genellikle yaşanmış ve yaşanması mümkün, yoksul kesimlerden alan yazarımız, ilk yazma denemelerine ortaokulda başlıyor. İlk şiiri ve ilk öyküsü 'Su Satan Çocuklar' 1966’da çalıştığı gazetede yayımlanıyor. İlk şiir kitabı 'Anka Kuşu Öldü mü' çocukken dinlediği anlatılara ve çocukluk anılarına dayanırken, ikinci şiir kitabı 'Yaprak ve Su' günlük yaşamın çelişkilerini anlatan sosyal içerikli şiirlerden oluşuyor. 'Zilli Saat'te ise genellikle yaşadığı yöredeki acılar, yoksulluklar ve kurnazlıklar üzerine kurgulanan öyküler yer alıyor. CAHİLLİK İÇİNDE ÇARESİZLİK  Baycan yeni öykü kitabı 'Hücremdeki Sinek' için şu değerlendirmede bulunuyor: “Kitabımda yerelden genele giderken, küçük insanların açmazlarını, cahillik içindeki çaresizliklerini, büyük şehirlerin sömürü düzeni içinde yok oluşlarını anlattım. Karga denememde ise bir karganın gözünden çelişkilerimizi, aslında bir karga kadar çaresiz ve çözüm bulamadığımızı anlatmaya çalıştım.”  Duygusal olduğunu belirten Baycan, “Haksızlık, yoksulluk, ezilen, yok sayılan insan kitleleri, yazma nedenimin başında geliyor. Değişik kültürlerin sözlü edebiyatlarının da çok etkisi olduğunu söylemeliyim” diyor. Baycan ayrıca görüp, yaşayıp duyumsadıklarının daha çok insana duyurması gerektiğini düşünmesinin de yazmasında etkili olduğuna dikkat çekiyor.  John Steinbeck, Yaşar Kemal, Orhan Kemal ile Upton Sinclar’ı severek okuyan Baycan asıl beslenme kaynağının toplumcu gerçekçi, halkçı yazarlarımız olduğunun altını çiziyor.  İki öykü kitabında bulunan öyküleriyle ilgili kısa açıklamalarda da bulunuyor Baycan: “Öykülerimi birbirinden ayıramam. ‘İlk öykü kitabım ‘Zilli Saat’teki ‘Dürbün’ adlı öykümde cahil kurnazlığının, bu saf halkın üzerindeki ezici etkisine, Anadolu’nun her yerinde hâlâ yaşanan bu gerçeklere bir ayna tutulmasıdır. ‘Yılkı Atı- Doru’ ise idealleri uğruna bir hayvanın kahramana dönüşmesinin öyküsüdür. ‘Mezbaha’ da, yoksulluğun, çaresizliğin, bir mahalleyi nasıl hayvan bağırsağına mahkûm ettiğinin, yine onu yaşayan insanlar üzerinden anlatımıdır. Kitabımla aynı adı taşıyan ‘Hücremdeki Sinek’ unutturulmaya çalışılan, işkence edilen bir insanın, bir sinekle bütünleşmesi, tarihe düşülmüş bir not gibidir. ‘Aziz ile Krikor’un öyküsü tamamen gerçeğe dayalı, düşman edilmiş iki halkın bir çocuk tarafından dostluğa dönüşen hikâyesini anlatır.”  Baycan, gazeteciliğinin öykülerine etkisini ise, “Daha çok yazmamı sağlayarak, gördüğüm, duyduğum olayların arka yüzünü görmeye zorlayarak, detaycı olmamı sağladı” şeklinde açıklıyor.  KORONA İLE SAKLAMBAÇ  Baycan son beş yıla dört kitap sığdırmasının nedenini “Biraz kendine güvensizlik… Daha çok da aile babası olunca, ailevi sorumluklarımın ağır basması. Ancak, emekli olduktan sonra kendimde o gücü bulup yayınladım” şeklinde açıklıyor.  Covid -19 nedeniyle zamanının büyük bölümünü yazarak, okuyarak geçiren Baycan, “Kısacası, korona ile sobeleninceye kadar saklambaç oynuyorum” diyor. Sözcükler mi güçlü, çizgiler mi?
İzmir Uluslararası Mizah Festivali biter bitmez, kaç gündür uzak kaldığım ‘büyülü fener’in kapısını çaldım. İKSV’nin düzenlediği İstanbul Uluslararası Film Festivali’nin ‘Eşit Bir Yaşam’ başlığını taşıyan seçkisinden güzel bir film karşıladı beni. “Margaret Atwood: Sözcüklerin Gücü” adlı belgesel… Şair, romancı ve Aktivist, Kanadalı Yazar Margaret Atwood’un yaşam öyküsünü anlatan film, iki yönetmenin, Nancy Lang ve Peter Raymont’un imzalarını taşıyor.  22 dilde, 60 kitabı yayınlanan Atwood’un, yaşama sevincinden hiçbir şey yitirmeden sürdürdüğü kariyerindeki ‘yıldızının parladığı anlar’ı, dünyadaki eşitsizliğe, ayrımcılığa karşı verdiği mücadeleyi duyarlı bir sinema diliyle aktaran film, ‘yaratıcı belgesel’ kavramının ne menem bir şey olduğunu anlayamayanlar için ders niteliğinde. Atwood’u tüm dünyada üne kavuşturan yapıt, 1985’te yazdığı “Damızlık Kızın Öyküsü” olmuş; yapıt sinemaya (1990 tarihli filmin yönetmenliğini Volker Schlöndorff, başrolleri Natasha Richardson ve Faye Dunaway üstlenmişti) ve televizyona (başrolde Elizabeth Moss) uyarlanmış, operası bile yapılmıştı. “Damızlık Kızın Öyküsü” bir distopya. Bir çevre felaketi sonrası kadınların kısırlaştığı dünyamızın totaliter rejimle yönetilen bir ülkesinde, görevleri toplumun üst kademelerindekilere çocuk yapmak olan kadınların boyun eğmekle, başkaldırı arasına sıkışmış yaşamlarını konu alıyor. ‘İtaat’in başlıca kural, din ve ‘milliyetçilik’in başlıca araç olduğu bu toplumsal düzende, kadınlar hep kurban; itaatsizliğin cezası ise ölüm… Elbette, aşk da bu cezayı hak ettirecek ciddi bir suç. Cezayı diğer kadınlar veriyor, sürünün dışına çıkmaya niyetleneni linç ederek… Hitler rejiminde kitleleri hizada tutmak için düzenlenen kitlesel gösterileri anımsatan bir törenle... Erkeklerin egemen olduğu bu toplumda, doğurgan olmayan alt seviyedeki kadınların yazgısı ise, ağır çalışma koşullarına mahkûmiyet. “Ülkem için” diye başlayan yeminlerin, ‘Eski Ahit’ten metinlerin yetmediği durumlarda, ilaçlarla uyuşturuluyor kadınlar.   GERÇEKLERE DAYANAN DİSTOPYA  Atwood, bu hayali ülkedeki kuralları yaratırken, kendisinin ya da başkalarının maruz kaldığı olaylardan yararlanmış. Romanda anlattığı mekânları betimlerken, üniversite eğitimini aldığı Harvard’dan esinlendiğini söylüyor. “Hiçbir şeyi uydurmadım; olayların hepsini gazete sayfalarından, dünyada olup bitenlerden yararlanarak yazdım” diyor. “Dört çocuk isteyen” Romanya’nın devrik diktatörü Çavuşesku’dan ve Hitler’in SS subaylarına ‘ari ırktan’ çocuklar vermekle görevli ‘biyolojik eşler’den söz açıyor… Margaret Atwood’u gençlik yıllarında en çok etkileyen romanlar, Orwell’in “1984”ü, Aldous Huxley’in “Cesur Yeni Dünya”sı ve Ray Bradbury‘nin “Fahrenheit 451”i olmuş. Ama, kendi distopyasını erkeklerin gözünden değil, kadının bakış açısından yazmaya karar vermiş.  Kadının yerinin evi olduğunu söyleyen cemaatlerin, radikal dincilerin söylemlerine karşı çıkan, kadın hakları ile ilgili gösterilerin ön safında yürüyen, konferanslar veren yazar, feminist olmadığını, meselesinin insan hakları olduğunu söylüyor. Ve söylemekle kalmıyor, Amnesty International gibi bir insan hakları örgütünde, uluslararası yazar örgütü PEN’de aktif görevler üstleniyor. Gey hakları için mücadele veriyor… 70’li yıllarda kazanılan hakların 80’li yıllarda geri alınmaya başlamasıyla “Damızlık Kızın Öyküsü”nü yazdığını söylüyor. ‘Neo-liberal demokrasi’lerde insan haklarına getirilen kısıtlamalara, yasaklara dikkat çekerek, toplumu “çok geç olmadan” uyanmaya çağırıyor. Trump’ın başkan seçilmesinin ardından “Ahitler”i kaleme alıyor. Demokratik özgürlüklerin tehdit altında olduğunu söyleyerek… Elbette, “Damızlık Kızın Öyküsü”ndeki gibi bir silahlı direniş değil istediği, toplumun bilinçlenmesi… “Linç ve yakıp yıkmanın olmadığı bir orta yol bulunamaz mı?” diye soruyor Atwood. Kadınlar, onun kitabındaki mücadeleci ruhtan öylesine etkileniyor ki, mitinglere, yürüyüşlere “Damızlık Kızın Öyküsü”ndeki gibi, rahibeleri çağrıştıran kırmızı cüppeler ve beyaz başlıklarla katılıyorlar. Atwood’un farkındalık yaratmak için çaba gösterdiği bir başka konu da, çevresel felaketler, okyanusların kirliliği, balinaların öldürülmesi, doğanın dengesinin alt üst edilmesi…  ATWOOD’DAN GENÇ KUŞAKLARA  Genç kuşaklara iki tavsiyesi var Margaret Atwood’un: “Oy kullanın… soru sorun”. Ve, ekliyor: “Gerçek önemsiz değildir!” Sosyal medyayı kullanmakta gençlerden geri kalmıyor; Trump’ın ABD Başkanı seçilmesinin ardından “uyarıcı işaretleri görmedik, geç kaldık”, “demokratik kültür tehdit altında” diyen cesur paylaşımlar yapıyor, çocuk kitapları yazıyor… Bu belgeseli, dünyada olanları resimli romana bakar gibi izleyen, “bana değmeyen yılan bin yaşasın” diyen (elbette, sürüye katılmayanlar da var, onlar alınmasın), post-modern kültürün ürünü aydınların (hangi ülkede yaşarlarsa yaşasınlar) izlemesini isterdim. “Ben postacı mıyım, mesaj vereyim” diyen bir başka usta yazarın aslında neyi kast ettiğini anlamak işlerine gelmediği için başlarını kuma gömerek gerçekleri görmekten kaçınanlar, “yazmak, benim için, bir mesaj verme ihtiyacının sonucudur” diyen 81 yaşındaki kadından utanırlar belki.   MİZAHTA VE ELEŞTİRİDE ÖLÇÜ  İstanbul Film Festivali’nin seçkisinde izlediğim İnsan Hakları üstüne başka filmler de var. Onları haftaya bırakıp, son günlerde İzmir’de yaşadığımız ‘karikatür krizi’ne ilişkin birkaç söz söylemek istiyorum. Yok, aydınların suskunluğundan söz edecek değilim. İzmir’deki bir olay İstanbul’dan kolay duyulmuyor. Ana akım medyanın “üç maymun”u oynaması bir yana, konunun ‘riskli’ olması da, sanatçılarımızın Büyükşehir Belediye Başkanı’na destek vermek yerine suskun kalmasına yol açmış olmalı…  Tehdit boyutuna uzanan bu karalama kampanyasının esas amacının, toplumdaki demokrasi ittifakı beklentisini zedelemek olduğunu görebilmek için politik analist olmak gerekmez. Muhalefet partilerinden biri ya da birkaçı, festivalin ve sanatçıların ifade özgürlüğünü savunacak; onlar da kendilerine siyasi malzeme sağlayacaklar… Bu kampanya, İstanbul Büyükşehir Belediyesi’nin Şeb-i Aruz nedeniyle düzenlediği bir etkinlikte Türkçe Kuran okunmasını fırsat bilerek yürütülen kampanya ile birlikte düşünüldüğünde, gerçek niyetin ne olduğunu anlaşılacaktır… Toplumda kin ve nefret duyguları yaratarak, bundan oy devşirmeyi hedefleyen bu saldırıların ne denli yanlış olduğunu düşünüyorsam, Danimarkalı ve Fransız karikatürcülerin, çeşitli ülkelerde yüzlerce insanın ölümü ile sonuçlanan olaylara neden olan, akılcılıktan uzak, ‘kışkırtıcı’ ve toplumu ayrıştırıcı karikatürlerinin de o denli yanlış olduğunu düşünüyorum. Tıpkı, festival kapsamında on ülkenin usta karikatüristleri ile söyleşiler yapan karikatürist dostum İzel Rozental gibi… Ve, tıpkı, AKP-MHP-Vatan Partisi cephesinin hedef haline getirdiği dünyaca ünlü iki karikatürcü gibi...  Evet, Le Monde çizeri Fransız Karikatürist Plantu de, İsrailli Karikatürist Michel Kichka da bizim gibi ayrımcılığa karşı ve barıştan yana... ‘Charlie Hebdo’ ile hiçbir ilişkileri olmadığı gibi, bu türden karikatürlerin yanlış olduğunu savunan ve dünyada hoşgörü ikliminin egemen olması, ötekileştirmenin ortadan kalkması için “Barış için Karikatür” (Cartooning for Peace) hareketini kuran sanatçılar arasında ikisi de… Tüm dinlere saygı duyulması gerektiğini, bir kültürün kutsal değerlerini aşağılamanın ‘ifade özgürlüğü’ kavramı ile bağdaşmadığını savunuyorlar (Plantu’nun Işid’li kadınları çizdiği karikatürünü, İslam düşmanlığı olarak nitelendirmek hangi insafa sığar?). Bu iddiaları ortaya atanlar bunu bilmez mi? Bal gibi bilirler, ama bazı karikatürlerinde Cumhurbaşkanı Erdoğan’ın eleştirilmiş olması yeterlidir onlar için…  Belediye’nin bu tezgâha gelmemiş olması, onları üzmüş olmalı ki, “İhanet Festivali İptal Edildi” (oysa yalnızca bir akşamın programı yayından kaldırıldı), bu kez “Türkiye Düşmanlarının Sesi Kesildi” manşetleri altında, söyleşi programında yer alan Tunuslu, Japon, Hollandalı, İtalyan, Burkina Faso’lu, Taylandlı, Etiyopyalı çizerlerin tümünün fotoğraflarını gazetelerinin birinci sayfasına koyarak, Türkiye’yi ve insanımızı çok seven bu sanatçıları hedef göstermeyi marifet bildiler. Ülkemizin, insan hakları karnesine yeni bir kırık eklemeyi başardıkları için övünebilirler… Vedat Türkali Edebiyat Ödülleri için başvurular başladı
Halk müziği sanatçısı Engin Nurşani son yolculuğuna uğurlandı
Amaç karikatürün düşmanlaştırılması
Işıl ÇALIŞKAN İzmir Büyükşehir Belediyesi tarafından düzenlenen Uluslararası İzmir Mizah Festivali kapsamında gerçekleştirilmesi planlanan “Dünya karikatüründe toplumsal eleştiri ve mizah” konulu söyleşi AKP engeline takıldı. Festival kapsamında 24 Aralık'ta yapılması planlanan söyleşi, tepkiler üzerine valiliğin de devreye girmesiyle iptal oldu. Kararda Michel Kichka ve Plantu’nun Cumhurbaşkanı Erdoğan’a ve cihatçılara yönelik karikatürlerinden rahatsız olan çevrelerin “#İzmirdeCharlieHebdoyaHayır” kampanyası etkili oldu. İzmir Büyükşehir Belediyesi’nin iptal üzerine yaptığı açıklamada, Charlie Hebdo dergisinden herhangi bir karikatüristin İzmir Uluslararası Mizah Festivali’ne davet edilmediği ve bu kapsamda ortaya atılan iddiaların tamamen gerçek dışı olduğu belirtildi. AKP Genel Başkan Yardımcısı ve İzmir Milletvekili Hamza Dağ, 'Uluslararası İzmir Mizah Festivali'ne Türk ve İslam karşıtı karikatüristlerin davet edildiği iddiasında bulunup, organizasyonun ilgili bölümünden vazgeçilmesini istemişti. İFADE ÖZGÜRLÜĞÜNÜN ZERRESİ KALMAMIŞ Festivalin direktörlüğünü üstlenen Vecdi Sayar, “Gaye Su Akyol ‘Develerle Yaşıyorum’ adlı şarkısını bilirsiniz. Ben de, yalanlarla yaşıyoruz diyorum. İzmir Büyükşehir Belediyesi’nin dördüncüsünü düzenlediği İzmir Uluslararası Mizah Festivali’nin on günlük programının dokuzuncu akşamı yayınlanması gereken ‘Dünya Karikatüründe Toplumsal Eleştiri ve Mizah’ başlıklı bölümü, program moderatörü İzel Rozental ve belediye yetkilileri ile birlikte verdiğimiz karar sonucu yayından kaldırıldı” diye konuştu. Bu kararın ise kışkırtıcı yayınlar, tehditler ve valiliğin uyarısı dikkate alındığını söyleyen Sayar, sözlerini şöyle sürdürdü: “Ülkem adına üzülüyorum… Dünyanın dört bir köşesinden 10 karikatüristi ‘Türkiye düşmanı’ ilan edenler ve bu provokasyona alet olanlar, ülkelerine kötülük yaptıklarının farkındalar mı acaba? Bu karikatüristlerin bir tanesi bile dine küfretmeyi aklının ucundan geçirmemiştir. Üstelik hepsi de Türkiye’yi çok sever. Ülkemde ifade özgürlüğünün zerresinin bile kalmadığının açık kanıtıdır bu.” CHARLIE HEDBO İLE İLİŞKİLENDİRİLEMEZ Programın moderatörlüğünü yürüten İzel Rozental ise, “Zorlu ve hassas dönemlerden geçiyoruz. Tepkiler önyargılı ve haksız da olsa, karşılıklı hoşgörü göz ardı edilmemelidir. Sözü geçen karikatürcülerin programda görünmeleri bazı kesimleri bu denli rahatsız ediyorsa, programın bu ortamda yayınlanması sorunun büyümesinden başka işe yaramayacaktı” dedi. Plantu ve Kichka’nın Charlie Hebdo ile bağlantılandırılmasına anlam veremediğini ifade eden Rozental, “Konu ‘Dünya Karikatüründe Toplumsal Eleştiri ve Mizah’ olunca, doğal olarak dünyanın farklı coğrafyalarından değişik kültürlerin önde gelen gazetelerinde kendilerine yer bulan editoryal karikatürün temsilcileriyle, kendi ülkelerinde basın karikatürünün bugünkü durumu hakkında görüşmeler gerçekleştirilmişti” şeklinde konuştu. TAVRIN KENDİSİ KARİKATÜR GİBİ HİÇBİR NESNELLİK YOK Suçlamayı akıl dışı bulduğunu belirten karikatürist Tuncay Akgün de “Fransa’nın en önemli çizerlerinden Plantu ve İsrailli Michel Kichka üzerinden şekillenmiş ama listedekilerin hepsini tanıyorum. Bu insanlar aslında Plantu’nun neredeyse 15 yıldan fazladır sürdürdüğü dünya çapında bir organizasyonun çeşitli ülkelerdeki katılımcıları. Cartooning for Peace adı altında dünyanın çeşitli ülkelerinde sergiler açan, konuşmalar yapan bir topluluk. UNESCO’nun destekçisi olduğu bir organizasyon. Bir kere burada Charlie Hebdo ile bir bağlantı kuruluyor. Hiçbir bağlantı yok. Ayrıca olabilirdi de. O da başlı başına bir tartışma konusu” dedi. Plantu’nun Türkiye’ye defalarca geldiğini vurgulayan Akgün, “Benim hatırladığım Plantu 20 senedir buraya geliyor. Dışişlerinin ve Başbakanlığı’nın davetlisi olarak da gelmiş. AKP döneminde de davet edilmiş bir sanatçı. Dünya literatüründe de Fransa’da da çok etkisi birisi Plantu” diye konuştu. Bu tavrın genel olarak karikatürün düşmanlaştırılmasına yönelik olduğunu ifade eden Akgün, Dünya çapında da çok etkili olan bu organizasyonun başka etkilerinin de olabileceğini söyledi. “Tavrın kendisi karikatür gibi” diyen karikatürist, sözlerini şöyle sonlandırdı: “Hiçbir nesnelliği yok. Bu Hollanda’yı portakal bıçaklayarak, Amerika’yı dolar yakarak protesto etmek kadar saçma sapan bir şey. Bu süreci yürüten insanların da AKP il başkanlığı düzeyine sürdürülebilir olması ürperti verici bir durum.” Sinemanın geleceği kimin elinde?
Bu senenin en iddialı ve hakkında en çok konuşulan prestijli yapımlardan Dune filmini aslında bu ay sinemalarda izleyecektik ancak salgın sebebiyle film bir kez daha 2020’nin Ekim ayına ertelenmişti. Kabulümüzdü çünkü bu tarih bize en azından sinemaların açılmaya başlayabileceği tarihi de öngörüyordu. Ancak sonrasında bir şey oldu ve 2020 yılı sinema açısından umut kırıcı, kafa karıştırıcı bir haberle sonlandı. Warnes Bros. sinema dünyasının geleceğini derinden etkileyebilecek kararını açıkladı. Açıklamaya göre sinema salonlarında vizyona girmesi heyecanla beklenen ancak salgın sebebiyle birçok kez ertelenen Dune, ayrıca Wonder Woman 1984, The Matrix 4, gibi Warner Bros.’un sırada bekleyen büyük prodüksiyon filmleri, vizyona girdikleri gibi HBO Max platformunda da gösterileceklerdi. DUNE ÖNCESİ VE SONRASI Warner Bros.’un bu kararı ilk anda bir travma gibi “Bana yazdığın mektubun ucunu bu sefer bilerek yakmamışsın, şehre gitmeye karar verdiğini söylüyorsun, sen bilirsin” duygusu yarattı. Biraz daha düşününce bunun devrimsel etki taşıyabilecek olacağını fark ettik çünkü bu açıklama zaten muğlakta olan, sinema salonlarının geleceği ne olacak, sorunsalını iyiden iyiye derinleştirmiş oldu. Warner Bros.’un bu açıklamasına en yüksek perdeden tepkiyi senenin en iddialı filmi olan Dune’un, Fransız Kanadalı yönetmeni Denis Villeneuve verdi. Sonuna kadar haklıydı, sonuçta 3 seneden daha uzun bir süre Dune filmi üzerine çalışmış ve özellikle filmin görüntü ve seslerini büyük perdeye göre oluşturmuştu. GERÇEKTE KÖTÜ ADAM… Bu çizdiğim çerçevede ne yazık ki daha güçlü bir aktör var, belki de villain (kötü adam) demeliyiz ona; o ada AT&T isimli çok uluslu holding şirketi. Ve kendileri dünyanın en büyük telekom şirketi olurlar. Alexander Graham Bell ile başlayan oldukça da köklü bir geçmişi olan bu şirket, bundan yüzyıl önce Harry, Albert, Sam, and Jack Warner’ın kurdukları Warner Bros.’u 2018’de satın aldı. Daha doğrusu Time Warner’ı satın aldı ve ismini WarnerMedia olarak da değiştirdi. Bu alışverişin içinde bulunanlar: Warner Bros. Pictures film ve televizyon stüdyoları, HBO, HBO Max, Adult Swim, Boomerang, Cartoon Network, CNN, TBS, TNT, TruTV ve Turner Classic Movies. Ve bugün rivayet o ki AT&T’nin piyasaya 200 milyar dolara yakın borcu bulunmakta ve ayakta kalabilmesi için de bazı kararlar alması gerekliydi. İşte bizim bir kenardan “Ne olacak bu sinemanın hali”, “Bana yazdığın mektubun ucunu yakmamışsın” naif duygusallığını körükleyen ve sinemanın kaderini etkileyebilecek derecede olan bu büyük kararın kaynağı aslında Wall Street kokmakta. Yani düşman biraz daha büyükçe ve paraya sıkışmış durumda. Anlattığım hikayeye özet geçeyim; Warner Bros., AT&T’yi kurtarabilmek için 2021 filmlerini feda etmiş gibi gözüküyor... SON SAVAŞ KORSANLA Bana kalırsa bu gelişmelerin farklı ve duygusal sonuçları da olabilir. Sinema tarihinden bildiğimiz anlamıyla stüdyo sistemi şu an geçerli olmasa da yönetmenlerin, senaristlerin stüdyolarla kurdukları güven ilişkileri var. Warner Bros.’un bu kararı sonrasında stüdyolar ve sanatçı arasında bir kopuş yaşanabilir. Ben kısa zaman içerisinde önde gelen bazı yönetmen ve sanatçılardan, birliktelik içinde hareket edecekleri bir açıklama veya herhangi bir hamle bekliyorum. Peki şimdilik tüm bu bilgileri bırakıp samimiyetle kendimize “Sinemanın geleceği ne olacak?” sorusunu soralım. Ben umutsuz değilim. Hatırlarsınız, Hollywood’un stüdyo sistemi, düşen seyirci sayıları ile kriz yaşarken dağıtım, gösterim ve yapım aşamalarından oluşan zincir neredeyse çökmüştü. 2. Dünya Savaşı ardından yaşanan seyirci sayısındaki bu dramatik düşüşü televizyonun her eve girmesi izlemişti. Ama zaman içinde görüldü ki, televizyon sinema beyazperdesinin bir alternatifi olmadı. Hiçbir şey olamadı. Bugünün dijital platformlarının da olabileceğini düşünmüyorum. Sinema salonu sadece mekan değil, kolektif bir bilinç. Bana kalırsa dijital platformlar şahane diziler ve filmler üretmeye devam edecek ama devler kalibresindeki filmler için sinema salonları vazgeçilmez olmaya devam edecek. Çünkü aksi takdirde dijital platformlar sayısal olarak artar ve sinema salonları seyirci kaybederse bu işin tek bir kazananı olur, o da korsan. 2020'de Türkiye'de sinema salonlarında en çok izlenen filmler
Halk müziği sanatçısı Engin Nurşani 36 yaşında hayatını kaybetti
Bir süredir gırtlak kanserine bağlı olarak tedavi görmekte olan Türk Halk Müziği Sanatçısı Engin Nurşani, hayatını kaybetti. Acıbadem Altunizade Hastanesi Başhekimi Prof. Dr. Çağlar Çuhadaroğlu “Yaklaşık 1 buçuk yıl önce yakalandığı nazofarenks (gırtlak) kanseriyle mücadele eden Engin Nurşani’nin tedavisine yatan hasta servisimizde devam ediliyordu. Maalesef ki bugün saat 07.00’de hayatını kaybetti. Kendisine Allah’tan rahmet, ailesi ve sevdiklerine sabır diliyoruz” dedi. ENGİN NURŞANİ KİMDİR? Gerçek ismi "Engin Ayhan" olan Engin Nurşani, 1984 yılında Almanya'nın Krefeld şehrinde dünyaya geldi. Annesi Alman vatandaşı olan Angelika Ayhan, babası ise Ozan Aşık Ali Nurşani'dir. Babası aslen Gaziantep'in İslahiye ilçesiden annesi ise Alman asıllıdır. Küçük yaşlardan itibaren babasından müzik eğitimi almış beraber konserlerine katılmıştır. 2003 yılında çıkardığı ilk Albümü "Adına bir çizik çektim" ile profesyonel müzik hayatına adım atmıştır. Bu albümü çıkarmadan önce babası Ali Nurşani karşı çıkmış bunun üzerine Engin Nurşani gizlice İstanbul'a giderek müzik stüdyosunda deneme yapmış, sesini beğenilmesi ile ilk albüm çalışmalarına başlanmıştır. Ali Nurşani bu olaydan sonra engel olmamış hatta destek olmuştur. 2008 yılında Kahramanmaraş'ın Elbistan ilçesindeki bir açılışa katıldıktan sonra Gaziantep'e dönerken geçirdiği trafik kazasında ağır yaralanmıştır. Dilek Nurşani ile evlidir ve "Ozan Ali" adında bir erkek çocuk sahibidir. 2019 yılının mayıs ayında gırtlak kanserine yakalanmıştır. Kısa süre önce rahatsızlanan ve gırtlak kanseri olduğu ortaya çıkan halk ozanı Engin Nurşani için bir moral gecesi düzenlenmiş ve çok sayıda sanatçı da bu geceye katılmıştır. Kitap yanar, peki düşünce...
Eda Köprü Yılmayan Fotoğraflar: Murat Muratal Duvarların televizyon ekranlarıyla donatıldığı evler, kitapların olmadığı, kitap okumanın, saklamanın suç sayıldığı, düşünmenin yasaklandığı bir dünya… Ray Bradbury’nin 1953 yılında kaleme aldığı Fahrenheit 451 romanı ölümsüz bir distopya. Totaliter yönetimlere, sansüre, faşizmin tek tip insan düşüne göndermeler yapan eserindeki örnekleri bugün de görmek mümkün.  Bradbury, kitabını yazdığında Soğuk Savaş dönemi sürmekteydi. Rusya ve müttefikleriyle Amerika ve müttefikleri arasında süren bu savaşta kimse bomba ve mermi atmıyordu, çünkü bomba atmak dünyayı üçüncü dünya savaşına, geri dönüşü olmayan bir nükleer savaşa sokabilirdi. Gizli Komünistleri saptamak için senato soruşturmaları yapılıyor, çizgi romanların kökünü kazımak için adımlar atılıyordu ve akşamları aileler televizyonun başında toplanıyordu.* Medya ise beyinleri uyuşturarak susturucu görevi görüyordu. Kitabın önsözünü yazan Neil Gaiman’ın verdiği bilgiye göre 1950’lerde şu espri yapılıyormuş: “Eskiden kimin evde olduğunu ışıkların açık olmasından anlayabilirdiniz; şimdiyse ışıkların kapalı olmasından anlaşılıyor. Televizyonlar küçüktü, siyah beyazdı ve net bir görüntü elde etmek için ışıkları kapamak gerekiyordu.” Rad Bradbury de “Bu böyle sürerse… Artık kimse kitap okumayacak,” diye kaygılanıyordu, Fahrenheit 451 bu duyguyla yazıldı. Bradbury kitabı tamamladığında Los Angeles İtfaiye Teşkilatı’nı arayıp, kâğıdın kaç derecede yandığını öğrendi. Kitabın adı kağıtların tutuşma ve yanma derecesi olan 451 fahrenheitı simgeliyor. ROMANDAKİ DİSTOPYA YAŞATILIYOR  Distopik bir eserin tiyatroya uyarlamasının zorluğunun yanı sıra okurun kitaptan aldığı hissin sahneye aktarılması ve o evrenin dekorla izleyiciye yansıtılması çok da kolay değil. Erdal Beşikçioğlu yönetimindeki Tatbikat Sahnesi’nin Fahrenheit 451 oyunuyla başarılı bir iş çıkardığını söyleyebiliriz. Daha önce filmi çekilen, opera olarak da sahnelenen roman, kitabın kurgusuna uygun mekanik bir atmosferin canlandırıldığı dekorla sahneleniyor. Üstelik dünyayı kasıp kavuran Covid-19 salgını sürecinde oyunu, öykünün ruhuna uygun bir şekilde bilgisayar ekranından izlemek de romanda aktarılan distopyayı yaşatmaya devam ediyor. Olay roman okumanın, kitap almanın yasaklandığı, özel görevlilerce evleri aranan, kitapların toplanarak yakıldığı bir ülkede geçiyor. Romanın kahramanı bu görevi sorgulamaksızın yerine getiren itfaiyeci Guy Montag. Kitaplarını kurtaramayacaklarını anlayan bir grup aydın kitapları ele geçmeden önce ezberlemeye çalışıyor, böylece Shakespeare’i, Platon’u, Pirandello, Shaw ve diğer yazarları gelecek nesillere aktarmayı başaracaklardır. Oyunun bir bölümünde ekransız yaşayamayan insanları görüyoruz. Guy Montag’ın okuduğu şiir üzerine düşünmeyi, sözcükleri, duygularını yaşamayı unutan bir kadının gözyaşlarına şahit oluruz, o kadar susturulmuşlardır ki ne hissettiklerini de bilemezler. Medyayla uyuşan insanlar etraflarında neler olup bittiğinden habersizdir. Kitap okumaları yasaktır. Romanda adı geçen Faber’in dediği gibi “Kitaplar unutmaktan korktuğumuz bir sürü şeyi depoladığımız kapların bir türüydü yalnızca. Hiç sihirli bir tarafları yok. Sihir sadece kitapların söylediklerinde, evrenin parçalarını nasıl dikerek bizim için giysi haline getirdiklerindedir”. Tatbikat Sahnesi izleyiciyi bir sorgulamaya davet ediyor:  Fahrenheit 451’de Ray Bradbury oluşturduğu evrenin distopya olmadığını, yaşadığımız dünya olduğunu belirtiyor. Yani anlatılan bizim hikâyemiz. Oyunu Tatbikat Sahnesi’nin şu sorusunu aklınızda tutarak izlemenizi öneriyoruz: Şimdi sor kendine, kitap kâğıtlarını tutuşturmayı sağlayan bir sıcaklık derecesi, düşünceyi ortadan kaldırmaya yeter mi? *Fahrenheit 451, Rad Bradbury, sayfa 13 Anlamsız...
İkiyüzlü insanların çoğunlukta olduğu bir ülkedeyiz. Burada doğduk, burada büyüdük ve büyük bir ihtimalle de burada öleceğiz. Ortadoğu’nun ölümü kutsayan, yaşamı değersizleştiren, demokrasiden bihaber; eğlenceden, sanattan, bilimden uzaklaşmış insanlarıyla aynı yerdeyiz. Eğer düşünürsek belki bizler de bu olumsuzlukta ev sahibiyiz. İslamiyet adına yapıldığı savunulan ne anlamını bildiğimiz ne faydasını gördüğümüz ama her gün karşılaştığımız tutucu ve gerici davranışların sergilendiği bir coğrafyadayız. Bir zamanlar İran’ın Mısır’ın Lübnan’ın sanatsever halkı her alandaki sanatsal faaliyetleri bağrına basarken onlardan sonra gelen kuşak genç nüfus hayatlarını dini yaptırımlar ve dini yaşam biçimi üzerine kurmuş ne yazık ki. Şöyle bir geçmişe bakarsak bu günle kıyaslarsak çok başka bir yaşam görüntüsü çıkar karşımıza. Genellikle muhafazakârlıklarını dış görünüşleriyle kanıtlayan bir kuşak var artık aramızda. Saten ve pastel tondaki türbanlarıyla kocaman jiplerinin direksiyonu başında şehrin sokaklarını arşınlayan hanımefendiler ve dizi filmlerden çıkma bıçkın delikanlılar gibi xs (ekstra small) ve yelekli takım elbiseleriyle boy gösteren eşler, danışmanlar, özel kalem müdürleri vs… Bizler şarkılarımızı herhangi bir siyasi grup, siyasi parti, sektör çalışanları, futbol takımı fanatikleri ya da bize maddi destek sağlayabilecek holdingler belediyeler için yapmıyoruz. İçimizden geldiği için yapıyoruz. Bu yüzden her zaman bir konser sonrasında ya da hayatın içerisinde karşılaştığımız dinleyicilerimizle hep bir iletişim içinde olabiliyoruz. Ama bu yeni kuşak ile iletişim kurmakta zorlanıyoruz. Belki de siyasi olarak uzlaşamayacağımız bu insanlarla bir Moğollar, bir Bülent Ortaçgil, bir Gündoğarken, bir Melike Demirağ, bir Fikret Kızılok şarkısıyla, bir Belkıs Akkale türküsü, bir Arif Sağ deyişiyle ortak bir duyguyu hayata geçirebiliriz. Ama günümüzdeki bu kutuplaşma bize birbirimizi tanıma anlama fırsatı vermiyor. Ama yine de olumlu düşünmekte fayda var. Her şeye rağmen… Biraz erken de olsa hepinize mutlu bir yıl diliyorum. Her şey gönlünüzce olsun. Sımsıkı kavrandınız
Kavram sözcüğü kavramaktan geliyor. Ancak kavradığınızı kavramlaştırırsınız ya da kavramlaştırılmışsanız, kavranmışsınızdır demektir. Kavramanın dereceleri var. Hafifçe kavrayabilir, kavradığınız şeye hareket edebilme, kaçıp gitme özgürlüğü tanıyabilirsiniz. Tekrar avcunuza konduğunda, onun ilk kavradığınız şey olmadığını fark edersiniz, değişmiştir; yeniden kavramlaştırırsınız. Ama bizim kavrayışımız çok güçlü, bir kerede kavrıyor ve çok iyi kavrıyoruz; kavrayınca öldürüyoruz. Avcumuzun içinde o kadar sıkıyoruz ki, sonunda o şey nefessiz kalıyor. Ve kavradığımız şeyin, ölü bir kavrama dönüştüğünü fark etmiyoruz bile. Hayatımız ölü kavramlarla dolu. Bizler de aynı şekilde, kavrandıkça ölü kavramlara dönüşüyor, ölü kavramlar olarak dolaşıyoruz ortalıkta. Ve bu ölü kavramlarla hayatı, birbirimizi, ilişkilerimizi, başımıza gelenleri açıklamaya çabalıyoruz. Anlatılarımız, nekropoliste geçiyor; ölü kavramlar kentinde. Ölü kavramlarla ölüleri açıklayabilirsiniz ancak. Sorun, yerleşik hayata geçmekten kaynaklanıyor olabilir mi? Belki de. İnsanlık tarihinde ilk yerleşenler ölülerdi. Paleolitik dönemde göçebelerin ölülerini belirli bir yere gömme ve ziyaret etme alışkanlıkları vardı. Lewis Mumford nekropolis’in kentleri öncelediğini söylüyor: “Canlıların kentinden önce ölülerin kenti vardı. Bir anlamda ölülerin kenti her canlılar kentinin öncülü, neredeyse onun özüdür. Kent hayatı, ilk insanın ölülerinin gömülü olduğu alanlarla, tarih boyunca sayısız uygarlığın son nefesini verdiği yer olan nihai mezarlık – Nekropolis – arasındaki tarihsel alanı baştan sona kat eder” (Tarih Boyunca Kent, Ayrıntı). Canlıların kentinin sonunda ölülerin kentine dönüşmesi kaçınılmazdı. Önce ölülerini yerleştirenler, daha sonra kendilerini, düşüncelerini ve kavramlarını yerleştirdiler. Yeryüzünün kuvvetleriyle devinen bedenler yerleşince, düşünce de kaçıp gidenin izini sürmek yerine kaçanı yakalayıp ölü bir kavrama dönüştürmeye başladı. Ölü kavramlarla döşedik zihnimizi. İzini sürdüğümüz, hayattı; sürekli kovalardık. Sıkıca kavradığımız da, hayat; hayatı öldürdük. Kentler son nefeslerini çoktan verdiler. Şimdi nekropoliste yükselen mega-lahitlerin içlerinde hâlâ yaşadığına ve düşündüğüne inanan ölüler dolaşıyor. Kurosawa’nın Dersu Uzala (1975) filmini yeniden izledim. Hatırlayalım; doğanın işaretlerini okuma becerisiyle, kentten gelen ve bölgenin haritasını çıkarmakla görevli subaya kılavuzluk eden bilge insanın öyküsü. İzlerken, durmadan değişen doğanın işaretlerini okuma becerisini yitirdiğimizi ve kapatıldığımız göstergeler imparatorluğunda üretilen işaretler sistemi ile nasıl da ölü göstergelere, kavramlara boyun eğerek köleleştirildiğimizi düşündüm. Kavramların içine hapsolmuş varlıkların artık yeryüzüyle, hayatla pek ilişkisi kaldığı söylenemez. Filmdeki haritacı gibi, doğanın haritasını çıkarıp, capcanlı bir ortamı ölü kavramlarla donatmak peşindeyiz hâlâ. Nekropolis sakinleri, efendilerinin onları kavramlaştırıp tanımladığı sözcüklerle adlandırıyorlar kendilerini. Efendi bir kerede kavrar ve çok iyi kavrar. Başka türlü olabilecekleri, aralarında başka türden ilişkiler kurabilecekleri akıllarından geçiyordur mutlaka, ama kavram dışı kalmak korkutuyor olabilir. Kavram dışı kalmak, var olmamaktır. Nekropolis sakinleri, kavram dünyasında var olabilmek için mücadele ediyor ve sonunda ola ola, sıkıca kavranmış ve nefesi kesilmiş ölü bir kavram olabiliyorlar ancak. Bir şey sıkıca kavrandığında, o şey tüm imkânlarından, yaşamdan soyutlanmıştır. Bir kadın ya da bir erkek yahut herhangi bir kimlik olarak kavrandığınızı düşünün. Kavranmak, aynı zamanda tanınmaktır. Kimlik mücadelesi, tanınmak için verilir. Tanınan, gerçekten siz misiniz yoksa sizi tanıyanların bir tanımı mısınız? Tanımda, kaybeden tanımlanandır. Kaybettiği, kendi potansiyelleridir. Tanımlayan, şimdiki hâliyle o şeyi kavramış ve henüz ortaya çıkmamış gizil güçlerini bastırmıştır. Çok tehlikeli bir kavrayış. Kim kimi kavrıyor ya da tanıyor? Kimi kez efendinin kavramlarına karşı çıkarken bile kendilerini bu kavramlara göre konumlandıranlar var. Kavrandınız bir kere, hem de sımsıkı, kıpırdayamıyorsunuz. Oysa kavrayıştan kaçanlar da var; virüse bakın, durmadan mutasyon geçiriyor. Bir korona molası
Kâbus gibi geçen iki haftadan sonra bir hayli toparlanmış olarak yazıyorum bu yazıyı. Şiddetli öksürüğün azaldığı, ateşin düştüğü, koku ve tat duygusunun yeniden yerine geldiği, sırt ve göğüs ağrısının bittiği noktadayım. Yaşama yeniden dönmenin gücünü bulmayı aynı dertten mustarip hastalar adına dilemekten başka elimden bir şey gelmiyor. Çaresizlik duygusunun ölüme çok yaklaşan yoğun bakımlarda kıyasıya yaşandığı hissi içimi ürpertiyor. Ankara’da soğuğun geceyi kuşattığı, karla karışık yağmurun çiselediği bir zaman aralığında, Devlet Hastanesi’nin bahçesinde kan tahlili sonuçlarını bekliyorum. Uzaktan bir çocuğun fersiz gözlerindeki acıya kapılıp gidiyorum. Evrensel gazetesinden Eylem Nazlıer, üç çocuklu Kayseri’den İstanbul’a göç etmiş genç bir çiftin yaşadıklarına mercek tutmuş. Bir çekyat, bir minder ve rutubet kokusu içindeki odada yaşanılanlara… Tuvalet kapısına perde gerilmiş. Çöplerden kağıt toplayarak geçinmeye çalışıyorlar; hatta çöpten topladıklarıyla besleniyorlar: “Tavuğu marketler tarihi geçince çöpe atıyor. Bir iki gün geçenleri alıyorum. Pişirip çocuklara veriyorum. Korkuyorum ama başka çarem yok” Bebek bezi mi? “Poşete bağlıyorum, üstüne de çabut çekiyorum” diyor bir anne. Konuşuyor mu? Sessiz bir çığlık mı atıyor, belli değil! Bundan tam seksen yıl önce yazmış Sabahattin Ali “Ayran”ı. Öyküde Hasan, her yıl memeleri biraz daha kuruyan yaşlı keçisinden sağdığı sütle yoğurt yapar, yoğurtla da ayran. Onun küçücük dünyası, istasyonda ayran satmak ve aç kardeşlerini doyurmaktan ibarettir. Sıcak yaz günlerinde bol bol ayran satar Hasan. Ama kışın kara ayazında herkes yüz çevirir ona. Bir gün sattığı iki maşrapa ayranın parasını alamadan tren kalkar. Derken tipi bastırır. Hasan, karanlığa kalma pahasına akşam trenini bekler. Ancak trenin pencereleri açılmaz. Gecenin bastıran karanlığında kurt ulumaları arasında direnmeye çalışan çocuğun trajik sonu bellidir. Bir süre sonra aç kurtlar etrafını sarar. Evde onu bekleyen kardeşlerini de… Erol Toy’un “Gözbağı”nda ise kentteki işçilerin dramı aktarılır. Hüseyin on sekiz yaşında işçiliğe başlamıştır. Her biri insanca yaşamın kapısını aralamak için didinir. İstanbul Tramvay İşçileri de en sonunda yasak olmasına rağmen iş bırakıp greve çıkar. Hüseyin bu süreçte yalnızca kendisinin değil dostlarının da aynı haklara sahip olması için mücadele edecek, yaşadıklarının sınıfsal bir temeli olduğunun ayrımına varacaktır. Kendisini grev kırıcı için ortak etmeye çalışan patronuna da, “Kendim için hiçbir şey, sınıfım için her şey istiyorum,” deme erdemini gösterecektir. Orhan Kemal’in “Sarhoşlar” kitabındaki öykülerinde usta yazarlığının izlerini okurken karşımıza arka sokaklar, fabrikalar, işçi evleri, işçi semtleri, gecekondular, kahvehaneler, parklar, meyhaneler çıkar bir anda. “İş Adamı” öyküsünde yazdığı bir cümle kalbimizi delip geçer: “Ağzımdan lokmamı düşürdüm dostum, binaenaleyh, ne Allah, ne de günah!” Para yoksa hiçbir şey yoktur aslında: Ne Allah ne de günah” Tıpkı Brecht’in, “Önce ekmek gelir, sonra ahlak” deyişi gibi… Yoksulluk yok ne zamandır yazılanlarda. Kimi siyasetçilerin, “Yoksulluk ortadan kalktı!” deyişine itibar edildiğinden mi? Bilinmez. Son derece üst perdeden Yahya Kemal gibi, yoksulluğu bir meziyet haline getirip selam çakan edebiyatçılara da pek rastlanmıyor: “Kuru ekmekle beyaz peyniri lezzetle yiyen/Çeşmeden her su içişte şükür Allah’a diyen!” Belki de komik duruma düşmemek için böyle dizeler yazılmıyor artık! Oysa bir devlet hastanesinin önünde o çocuk duruyor hâlâ. Soğuktan hırkasını ellerine çekmiş. Daha fazla üşümemek için koşuyor ortalıkta. Belli ki ya anası ya da babası korona illetine yakalanmış. 426 film birden…
Kitaplarıyla yerli-yabancı sinemanın anahatlarını özetleyen Atilla Dorsay, Hayatımızı Değiştiren Filmler serisinin bir önceki kitabında 2005-2015 arasını toparlamıştı. Son kitabı “Hayatımızı Değiştiren Filmler (2015-2020)”de ise, bu dönemin film yazılarını bir araya getiriyor. Dorsay’ın kitaplarını ihmal etmem. Hele bu derlemelerin, onun meslektaşı ve sinema seyircisi olarak bana çok faydası dokunuyor. Gene de itiraf edeyim ki, 426 film yazısından oluşan bu kitap, yoğunluğu ve zenginliğiyle beni şaşırttı. Kendisi de bu dönemde gösterime giren filmlerde türlerin zenginliğini şaşırtıcı buluyor. Bu kitap Atilla Dorsay’ın yabancı ve yerli sinema üzerine hiç sektirmeden toparladığı ve genelde on yılda bir yayımlanan kitaplarının sonuncusu. Üstelik de çok olumsuz şartlara rağmen azimle tamamlanmış, takvimi dahilinde bitirilmiş bir kitap. Küresel bir salgının endişe ve sıkıntılarına ek olarak, Dorsay geçen ağustos ayında Mudanya’da bir kalp krizi geçirmiş ve 6 by-pass’ı birden içeren bir ameliyat olmuştu. Öyle çok sayıda projesi var ki, bir daha böyle bir rahatsızlığa uğramamasını içtenlikle diliyorum. İstanbul Film Festivali kataloglarıyla Dorsay’ın bu derlemeleri, özellikle sinema yazıları yazmaya başladığım 80’lerin başından itibaren bana sinema seçkileri sunmuş, yılların yararlı bir özetini çıkarmıştır.  BEŞ BUÇUK YILLIK BİR TOPLAM 2005 ile 2015 arasındaki yazılarını bir araya getiren ve TÜYAP Onur Yazarı olduğu 2014 Kasım’ında yayınlanan “Hayatımızı Değiştiren Filmler (2005-2015)”te 530 eleştiri içeriyordu. Ancak, sadece beş yılı kapsıyordu ve yayınevine basımından birkaç ay önce teslim edilmişti. Yeni kitapta ise 2014’ten kalan epeyce film var. Buna karşılık 2020 yılından sadece iki buçuk ayın filmlerini kapsıyor ve buna rağmen 426 eleştiri içeriyor. Kabaca beş buçuk yıllık bir toplam. Dorsay, türlerin zenginliğinden söz ederek, “Savaş filminden Western’e, korku filminden psikolojik gerilime, aşk filmlerinden biyografilere, bilimkurgulardan güldürülere, klasik tiyatro ve roman uyarlamalarından deneysel çabalara…” demiş. ”Benim naçizane gözde türüm olan “film noir – kara-film”de de hayli başyapıt üretildi.” Kitabın sunuşunda 54 yılı bulan yazı ömründen söz ediyor. Ben her şeyden önce onun okuruydum ve benim için Cumhuriyet’te sinema eleştirileri yazan, yerli-yabancı sinemacılarla fotoğraflarını gördüğüm, festivallere giden, kitapları yayımlanan bir üstattı. Festival deyince de aklıma hep Cannes geliyor. Artık oradaki fotoğraflarından mı, onun ve çoğumuzun hayranı olduğu Fransız Yeni Dalgası’nı çağrıştırmasından mı bilmem. Gazeteciliğe 1975’te başlamıştım, yani Atilla’yı daha önce tanımış olmam mümkün değildi. Hayranıydım, ama çekinirdim de. Ancak sonraları tanıştık. Festivallerde, İKSV’de karşılaştık. Bir hayli beklettikten sonra nihayet beni de SİYAD’a kabul ettiler. Özellikle meslektaşı olduktan sonra saygım daha da arttı. Benim için mesleğimizin kabul görmesinde öncülük yapan kişidir. Legion d’Honneur-Palmes Academiques Nişanı dâhil pek çok ödülü, yayımlanan sinema kitapları bunun kanıtını oluştursa gerek.  SİNEMAYA AŞKI MESLEĞİNDEN BELLİ Sinemaya aşkı ise, zaten bu sanatı, bu mesleği tercih etmesinden belli. Galatasaray Lisesi ve Devlet Güzel Sanatlar Akademisi (şimdiki M.S.Ü.) Yüksek Mimarlık bölümü mezunu olduğu halde, onca emek verdiği mimarlığı bir kenara atıp sinema eleştirmeni olmayı seçti. Sinema dışında yemek kültürü, şehircilik ve yaşam kültürü üzerine de yazıları, kitapları vardır. Yarım yüzyılı geçen (kendi deyişiyle) “yazım ömrü”nün bu son kitabına coşkuyla, “Benim için bu yıllar gerçekten de başyapıt keşfetme yıllarıdır” diye başlamış olması da gözbebeğinin sinema olduğunu bir kez daha vurguluyor. Birbiri ardınca sıralamak istediği pek çok projesi var. Biz de onları okumak, kitapları koleksiyonumuza eklemek için hevesle bekliyoruz. Peki, Dorsay’ın hayatını değiştiren filmler hangileri? Filmstudio ile yaptığı söyleşide şöyle demiş: “İlki Casablanca’dır. Savaşta aşk en sevdiğim temadır. İlk seyrettiğimde küçük yaşta olmama rağmen çok etkilenmiştim. Stanley Kubrick’in 2001: Bir Uzay Macerası filmini de unutamam. Hitchcock’un Vertigo filmi de başımı döndürmüştür. Yeşilçam’ın adeta bir özeti olan Üç Arkadaş filmi de beni etkilemiştir. David Fincher’ın Dövüş Kulübü filmi beni çok şaşırttı, o kadar cesur, insanı allak bullak eden bir film ki, işte modern sinema budur, dedim. Çağdaş Türk sinemasından da Kış Uykusu’ndan derinden etkilendim. Böyle bir başarı çok az görülmüştür, o yüzden Cannes’da şak diye Altın Palmiye’yi aldı, her yerde hâlâ ödüller alıyor.”  Marx İstanbul’da sahneden canlı olarak izlenebilecek
BİRGÜN EGE Marx İstanbul’da tiyatro oyunu pandemi koşullarına uygun olarak yeniden sahneleniyor. Howard Zinn tarafından yazılan ve Semih Çelenk tarafından sahneye konulan oyunun oyuncusu Hamit Demir. Biletlerin Biletix’ten alınabileceği oyun sahneden canlı olarak 02 Ocak 2021 Cumartesi günü saat 20.00’de izlenebilecek. Yönetmen Semih Çelenk, tiyatroların pandemi nedeniyle kaderiyle baş başa bırakıldığını söyledi. Bu şartlar altında yüz yüze oyun oynamanın ve az sayıda seyirciyle bunun ekonomik olarak yükünü kaldırabilmenin çok zor olduğunu kaydeden Çelenk, “Tiyatrolar bu darboğazdan çıkmak için farklı yöntemler deniyor... Tiyatroevi de "Marx İstanbul’da" oyunumuzu 2 Ocak günü eşzamanlı olarak sahneden canlı oynuyor ve dünyanın dört bir yanında izleyicilere naklen iletiyor... Dört günlük sokağa çıkma yasağında bir saatinizi Marx'ın söyleyeceklerine ayırabilirsiniz. Tıpkı oyuna gider gibi Biletix'ten biletinizi alacaksınız, sonra mail adresinize bir link gelecek, oyun saatinde canlı oynanan oyunu internet üzerinden eşzamanlı olarak izleyebileceksiniz... Dayanışma yaşatır...” dedi. Fotoğraf: Yönetmen Semih Çelenk Marvel 2021'nin yayın programını açıkladı: 6 dizi, 4 film geliyor
Marvel'ın 2021 senesinde seyircilerle buluşacak olan yapımlarının gösterim tarihleri açıklandı. 6'sı dizi, 4'ü film olmak üzere toplamda 10 Marvel yapımının gösterim tarihleri belli oldu. Disney, yayın platformu Disney+'ta yayınlanacak Marvel yapımlarının açıklanan listesine göre seyircilerle buluşacak olan ilk yapım 15 Ocak'ta yayınlanacak olan WandaVision dizisi olacak. 6 bölüm sürecek olan dizide Paul Bettany, Elizabeth Olsen ve Kat Dennings gibi isimler yer alacak. WandaVision'dan sonra 19 Mart tarihinde The Falcon and The Winter Soldier izleyicisiyle buluşacak. Daniel Brühl ve Anthony Mackie'nin başrollerinde olduğu dizi 6 bölüm sürecek. Gazete Duvar'ın haberine göre; bu iki diziden sonra Marvel Sinematik Evreni'ne dair göreceğimiz üçüncü yapım Black Widow olacak. Rachel Weisz, Scarlett Johansson ve David Harbour gibi isimlerin yer aldığı yapım 7 Mayıs tarihinde izleyicisiyle buluşacak. Ayrıca şu an net tarihi belli olmasa da Loki dizisinin de mayıs ayı içerisinde yayınlanacağı açıklandı. Yaz ayları içerisinde Shang-Chi and the Legends of the Ten Rings ve What If seyircisiyle buluşacak. Shang-Chi filmi, 9 Temmuz'da vizyona girerken What If dizisi ise yaz ayları içerisinde çıkış yapacak. Bu animasyon dizinin kesin yayın tarihi açıklanmadı. 2021'in sonlarında ise dört yapım seyircilerle buluşacak. Eternals ve Spider-Man 3 filmleri sırasıyla 5 Kasım ve 17 Aralık'ta vizyona girecek. Hawkeye ve Ms. Marvel dizileri 2021'in sonlarında izleyicilere sunulacak. DİZİ VE FİLMLERİN VİZYON TARİHLERİ Yani bu yapımların kronolojik olarak yayınlanma tarihi şu şekilde gerçekleşecek: ♦ WandaVision: 15 Ocak ♦ The Falcon and The Winter Soldier: 19 Mart ♦ Black Widow: 7 Mayıs ♦ Loki: Mayıs ♦ Shang-Chi and the Legends of Ten Rings: 9 Temmuz ♦ What If: Yaz içerisinde ♦Eternals: 5 Kasım ♦Spider-Man 3: 17 Aralık ♦Hawkeye: 2021 sonları ♦Ms. Marvel: 2021 sonları Yargıtay onadı: Digitürk, Kemal Sunal'ın ailesine tazminat ödeyecek
Usta oyuncu Kemal Sunal'ın kızı Ezo, oğlu Ali ve eşi Gülderen Sunal adına avukatları, Sunal'ın filmlerinin HD kalitesiyle yeniden yayınlanacağı konusunda izinsiz reklam yaptığı gerekçesiyle Digitürk aleyhine dava açtı. Dava dilekçesinde şirketin, "Kemal Sunal filmlerini HD kalitesiyle yeniden yayınlayacağı hususunda reklam yaptığı, bunun için murisin karikatürize edilmiş, alaycı bir görüntü verilmiş resimlerinin billboardlarda ve Digitürk'ün web sitesinde gösterildiği, resimlerdeki karikatürlerin murisin hatırasına hakaret içerdiği, ölenin yakınlarının da kişilik haklarının ihlal edildiği" ileri sürülerek, maddi ve manevi tazminat talep edildi. Davalı Digitürk ise Kemal Sunal'a ait görüntülerin reklam kampanyaları için değil, murisin başrol oyuncusu olduğu filmlerin tanıtımı amacı ile yayınlandığını, izin alınması gerekmediğini, oyuncuya ait resimlerin kişilik haklarını ihlal edecek nitelikte karikatürize edilmediğini savunarak davanın reddini istedi. İstanbul 2.Fikri ve Sınai Haklar Hukuk Mahkemesince görülen davada, Sunal ailesinin manevi tazminat talepleri reddedildi, aileye 100 bin lira maddi tazminat ödenmesine karar verildi. Yerel Mahkemenin gerekçesinde, dava konusu 1995 yılı öncesine ait filmlerin hak sahibinin yapımcı şirket olduğu, reklam afişlerinde yer alan çizimlerin bağımsız bir karikatür çizimi olmayıp, filmlerinin tanıtımı amacıyla hazırlandığı, bu çizimlerin filmlerin orijinal afişlerinde de yer aldığı belirtildi. Muris Kemal Sunal'ın sağlığında bu afişlerdeki çizimler nedeniyle herhangi bir dava ve ihtarının olmadığı ifade edilen gerekçede, "dava konusu filmlerin komedi filmleri olması, saf fakat dürüst karakterlerin canlandırıldığı, karikatürlerin alaycı bir görüntü kazandırmadığı, murisin ya da davacıların kişilik haklarına yönelik saldırı barındırdığının kabul edilemeyeceği" sonucuna varıldı. Gerekçede, karikatürlerle Sunal'ın şöhretinin zedelenmesi ya da kötü gösterilmesinin söz konusu olmadığı, karikatürlerin komedi filmlerine uygun yapıldığı dikkate alındığında manevi tazminat şartlarının oluşmadığı ifade edildi. 100 BİN LİRA TAZMİNAT Karikatürün reklam amaçlı kullanılması için davacılardan izin alınmaması nedeniyle maddi tazminat şartlarının oluştuğu kaydedilen gerekçede, davacıların maddi tazminat davasının kabulü ile 100 bin liranın davalıdan alınarak davacılara ödenmesine karar verildi. Sunal ailesi tarafından kararın 2019'da temyiz edilmesi üzerine dosya Yargıtay 11. Hukuk Dairesine geldi. Daire, yerel mahkemenin kararını onadı. Yargıtay, filmlerin tanıtımında kullanılan karikatür ve resimler için davacılardan izin alınmaması nedeniyle maddi tazminat şartlarının oluştuğunu belirterek yerel mahkemenin 100 bin liralık maddi tazminat ödenmesi hükmünü yerinde buldu. Kararın gerekçesinde, karikatürlerin komedi filmlerine uygun hazırlandığı dikkate alındığında manevi tazminat şartlarının ise oluşmadığı kaydedildi. (AA) Edebiyatın kayıp yılı
IŞIL ÇALIŞKAN isilcaliskan@birgun.net Yayıncılık pandeminin başından beri can çekişen sektörler arasında. Yıl boyunca özellikle küçük ölçekli yayınevlerinde basım, dağıtım, tanıtım ve satış krizleri yaşandı. Hal böyleyken okura sunulan kitap sayısı da sınırlı kaldı. Çoğunlukla evde vakit geçiren okur için vakit bol ancak kaynak azdı. Edebiyat eleştirmenleri her şeye rağmen varlığından mutluluk duydukları kitapları sizler için sıraladı. Sevin Okyay, Yekta Kopan, Feridun Andaç, Ömer Türkeş ve Deniz Yüce Başarır evlere kapandığımız şu günler için yılın favori kitaplarını sıralamasız şekilde sundu. Hazırsanız başlayalım... ***  SEVİN OKYAY: SEÇİCİNİZİN HEDİYESİ OLARAK ŞÜKRÜ ERBAŞ “Osman”, Ayfer Tunç’un üçlemesinin son ve bence en çarpıcı kitabı. Öz Nişantaşı çocuğu olduğunu ilan edenlere karşın, karakteri ‘loser’ olsa da hakiki bir Nişantaşı kitabı, onaylamasak da sempati duyduğumuz çok iyi çizilmiş bir karakter. Hüsnü Arkan’ın “Nasreddin”i mültecilerin kaderinin yüz yıllardır değişmediğinin kanıtı. Döneme has özel dili, karakterleriyle Hoca’nın kendisi gibi güldürüp iç sızlatan bir hikâye. Faruk Duman “doğa” konusuna sahiden tutkuyla bağlı, yer yer aynı tutkuya sahip Yaşar Kemal’i hatırlatıyor bana. “Sus Barbatus 2”nin adı sizi yanıltmasın. Bu başka bir kitap, Duman’ın üçlemesinin ikinci kitabı. Necati Tosuner’in kitabı, meymenetsiz 2020’nin bir hediyesi aslında. Tosuner’den insanı burgaç gibi içine çeken, Türkçesi nefis, meselesi yürek burkan “Sen ve Kendin”: “Sana ya da kendine kalmayan bir aferin için, üzülmeden, öyle hiç aldırmazmış pozlarında hep.” Ve Murathan Mungan’ın yıllarca kafasının içinde dönüp duran “Hamamname.” Mungan İstanbul’un son birkaç yüzyılını bir hamam cininin ağzından anlatıyor. Bence sihirli. Ve pirimiz üstadımız Şükrü Erbaş hocamızdan bir şiir kitabı. Bu da naçiz seçicinizin hediyesi. ♦ Osman-Ayfer Tunç (Can Yayınları) ♦ Nasreddin-Hüsnü Arkan (Sia) ♦ Sus Barbatus 2-Faruk Duman (Yapı Kredi Yayınları) ♦ Sen ve Kendin–Necati Tosuner (İş Bankası Kültür Yayınları) ♦ Hamamname–Murathan Mungan (Metis Yayıncılık) ♦ Çırpınıp İçinde Döndüğüm Dünya-Şükrü Erbaş (Kırmızı Kedi) ***  ÖMER TÜRKEŞ: YAYINCILIĞIN KRİZİ EDEBİYATI DA SARDI 2020, edebiyat dünyası için de kayıp bir yıl olarak hatırlanacaktır. Zira pandeminin olumsuz etkililerini en çok hisseden sektörler arasında yayıncılık sektörünü sayabiliriz. Yayıncılık sektörünün krizi elbette edebiyat dünyasına da yansıdı. Öncelikle basılan yeni kitap sayısı azaldı. Edebiyat etkinlikleri ise sosyal medya ile sınırlı kaldı. Zaten gündelik hayatın zorluklarıyla bunalan insanlar okuma pratiğinden uzaklaştı. Kısacası, ciddi bir basım, dağıtım, tanıtım ve satış krizi ile karşılaştık. Buna rağmen iyi kitaplarla karşılamak sevindirici ve umut vericiydi. Okuduklarım arasında öne çıkanları şöyle sıralayabilirim: Yerli ♦ Kötü Adamın On Günü-Mehmet Eroğlu (İletişim Yayınları) ♦ Ev-Nermin Yıldırım (Hep Kitap) ♦ Sarhoşların Perşembesi- Jaklin Çelik (İletişim Yayınları) ♦ Kıpırdamıyoruz- İsmail Güzelsoy (Doğan Kitap) ♦ Osman -Ayfer Tunç (Can Yayınları)  Yabancı ♦ Ölümün Adı-Klester Cavalcanti (Alakarga Sanat Yayınları) ♦ Collini Davası-Ferdinand von Schirach (Alfa Yayıncılık) ♦ Helios Felaketi-Linda Boström Knausgaard (Kıraathane Kitapları) ♦ Arkadaşlarım-Emmanuel Bove (Can Yayınları) ♦ Lezzetli Kadavralar-Agustina Bazterrica (Çınar Yayınları) ***  YEKTA KOPAN: KURMACA DIŞI KİTAPLARDAN ÖNERİLER Salgın: Tükeniş Çağında Dünyayı Yeniden Düşünmek Derleyen: Didem Bayındır (Tellekt) 2020 için kurmaca dışı kitaplardan önerilerde bulunmak istedim. Bu yıl en çok kullandığımız sözcüklerden biri de “salgın” oldu. Tam da bu tuhaf sürecin içindeyken bir gelecek zaman okuması yapmanın çok değerli olduğunu düşünüyorum. Bu nedenle bilimden siyasete, ekonomiden sanata, felsefeden toplumsal cinsiyete, medyadan çevreye uzanan geniş bir perspektifte, uzman isimlerin değerlendirmelerini içeren bu derlemenin yılın okunması gereken kitaplarından biri olduğunu düşünüyorum. Hayal Bile Edemeyeceğimiz Varlıklar Kitabı - Caspar Henderson (Metis) Kurmaca dışı kitaplardan oluşan bir liste için tartışmasız yılın en heyecan verici kitaplarından biri. İçinden geçtiğimiz salgın döneminde, dünyanın bütün bileşenleriyle buluşmak için kaçırılmaması gereken bir fırsat. Üstelik Caspar Henderson’un bu büyüleyici kitabı, edebiyattan bilime birçok kitabın da kapısını aralıyor ve okuru derinlemesine bir okuma yolculuğuna davet ediyor. Son olarak kitaptaki 27 maddeden en ilgi çekici olanın, yani hayal bile edemeyeceğimiz en ilginç varlığın “insan” olduğunu hatırlatayım. Deniz Keskin’in çevirisi ve Emine Bora’nın grafik uygulaması da harika. İkinci Hayat: Kaçmak Kovulmak Dönmek Üzerine Denemeler - Nurdan Gürbilek (Metis) Yazdığı her satırı iştahla okuduğum Nurdan Gürbilek bu kitabında “yer ve yurt” kavramlarının tanımlanmış bütün sınırlarını altüst ediyor. Aidiyet, özgürlük, sürgün, yabancı olmak, öteki olmak ve artık şimdiki zaman bilgisiyle tartışamayacağımız daha birçok konu Gürbilek’in metinleriyle tartışmaya açılıyor. Ev kavramını yeniden tanımladığımız bir dönemin içinden geçerken, bütün bu kavramları tartışmaya açan bu kitap, kuşkusuz yılın en iyilerinden biri. Ben Senin Zencin Değilim - James Baldwin (Kırmızı Kedi) George Floyd’un ırkçı polisler tarafından öldürülüşü 2020’nin unutulmaz görüntülerinden biri oldu. Sonrasında yaşananlar herkesin malûmu. Irkçılık, ayrımcılık, faşizm yükseliyor dünyada. Tam da böyle bir yılda, Amerika’daki siyahi mücadelenin üç önemli ismini, Malcolm X, Martin Luther King Jr. ve Medgar Evers’i, Baldwin’in tanıklıklarıyla okumak çok önemli. “Ben Senin Zencin Değilim”, Raoul Peck’in aynı adlı belgeselinden ve Baldwin’in tamamlayamadığı romanı “Remember This House”un notlarından oluşan bir kitap. Kitap, Sevin Okyay çevirisiyle yayınlandı. Meraklısı için Darbeler Kitabı Murat Yetkin (Doğan Kitap) Murat Yetkin, “Meraklısı İçin…” serisine 2020’de “Darbeler Kitabı”nı ekledi. Yıl içinde gazetecilerin imzasını taşıyan çok sayıda önemli kitap okuduk. Ama ben özellikle bu kitabı önermek isterim. Sınırları darbelerle çizilen bir coğrafyada, İttihat ve Terakki’nin Babıâli Baskını’ndan 15 Temmuz 2016 darbe girişimine kadar uzanan tarihin incelendiği bu kitap, olayları bütün yönleriyle ele almayı başarmış değerli bir çalışma. ***  FERİDUN ANDAÇ: ÖZGÜNLÜKTEN YOKSUN BİR YILDI Ülke ve dünya gündeminin epeyce dışına sürüklenen, hatta öyle ki itibar kaybetmesi için her şey yapılan edebiyatın yayın arenasına yansısı gene yayınevlerinin okurlara ulaştırdığı kitaplarla sınırlı kaldı. Bu anlamda edebî olarak ne “yeni” bir bakış/tartışma, ne de “özgün”lükten söz edilemedi ne yazık ki! Ama andığım kitaplar/yazarlar edebiyatın nefes almasına dönük önemli işaret fişeğiydi bence.  ♦ Evrensel Şarkı-Pablo Neruda (Can Yayınları) ♦ Sus Barbatus 2-Faruk Duman (Yapı Kredi Yayınları) ♦ Kalpten Seven İnsanlar-Müge İplikçi (Can Yayınları) ♦ Sözlerin Ağırlığı-Pascal Mercier (Sia Yayınları) ♦ Kütüphanemi Toplarken-Alberto Manguel (Yapı Kredi Yayınları)  Bu ara 2019’un son aylarında dilimize çevrilen Erich Auerbach’ın Mimesis/Batı Edebiyatında Gerçekliğin Tasviri (Çevirenler: Herdem Belen/Hüseyin Ertürk, İthaki Yayınları)kitabının yazın/düşün yaşamımız için önemli bir kazanım olduğunu söylemek isterim. ***  DENİZ YÜCE BAŞARIR: YARALARIMIZA DAİR BİR YOLCULUK Hazırladığım podcast, ‘ben okurum’ sayesinde bol bol geriye dönüp, daha önce okuyup etkilendiğim kitapları yeniden okuma fırsatı bulduğum bir yıl oldu bu. Ama elbette yeni kitaplara da zaman ayırdım. Örneğin daha önce Mahcubiyet ve Haysiyet adlı romanını okuyup çok sevdiğim Dog Solstad’ın yeni romanı Lise Öğretmeni Pedersen’in Ülkemize Musallat Olan Büyük Siyasi Uyanışa Dair Anlatısı. Yine çok etkilendim ve siyasetle ilgili bayağı düşündüm sayesinde. Neredeyse ne yayımlasalar, gözüm kapalı alacağım Jaguar kitap’tan çıkan Yan Lianke imzalı Günler Aylar Yıllar da çok çarpıcı bir ‘devri daim’ anlatısıydı. Yayımladıkları kitaplara duyarsız kalamadığım bir başka yayınevi de Siren yayınları. Yoko Tawada’dan Tokyo’nun Son Çocukları yaşadığımız şu pandemi günlerine çok denk düştü bana sorarsanız. Ayfer Tunç’un Osman adlı romanı yılın en ilginç eserlerinden biriydi. 90lı yıllardan bugüne bu ülkenin geçirdiği değişimi bir hayat hikâyesi ekseninde çok iyi yansıttığını düşünüyorum. Son olarak da, Nermin Yıldırım’dan Ev’i söyleyebilirim. Yaralarımıza dair bir yolculuk... ♦ Lise Öğretmeni Pedersen’in Ülkemize Musallat Olan Büyük Siyasi Uyanışa Dair Anlatısı - Dag Solstad (Yapı Kredi Yayınları) ♦ Günler Aylar Yıllar - Yan Lianke (Jaguar Kitap) ♦ Tokyo’nun Son Çocukları - Yōko Tawada (Siren Yayınları) ♦ Osman - Ayfer Tunç (Can Yayınları) ♦ Ev - Nermin Yıldırım (Hep Kitap) Beyazperdenin en talihsiz yılı
IŞIL ÇALIŞKAN isilcaliskan@birgun.net Salgınla birlikte sinema dünyası da tarihinde rastlanmamış bir yıla tanıklık etti. 2020, az vizyon filmi ve boş sinema koltuklarıyla tarihe geçti. Yazık ki REXX gibi önemli sinema salonları, ekonomik sıkıntılarla baş edemeyip kapandı. Öte yandan çevrimiçi gösterimler aracılığıyla birçok film sinema seyircisiyle buluştu.  Ülkemizin önde gelen sinema eleştirmenlerine aralık ayını fırsat bilerek favori filmlerini sorduk. Atilla Dorsay, Tuğçe Madayanti Dizici, Murat Tırpan, Burak Göral ve Banu Bozdemir ilk 5 filmini sıralamasız bir şekilde sundu. Şimdi rahatça koltuğunuza yerleşip başlat düğmesine basma zamanı. İşte 2020’nin en iyilerini görmek için bir fırsat. ***  MURAT TIRPAN: PARLAK BİR YIL OLMADI 2020 yılı dünya sineması için olduğu gibi ne yazık ki sinemamız için de parlak bir yıl olmadı. Salonlar bir ara açılsa da boş kaldı ve yine kapılarını kapattılar. Birçok film gösterim tarihini erteledi ya da dijital platformlarda karar kıldı. Neyse ki vizyonun boşluğunu genelde çevrimiçi yapılan festival filmleriyle bir nebze de olsa doldurabildik. İstanbul Film Festivali akıllıca bir kararla tüm yıla yayılarak çevrimiçi gerçekleştirilirken Adana ve Antalya pandemi önlemleriyle yüzyüze gerçekleştirildi. Böylece her şeye rağmen listeme aldığım sağlam filmleri görme imkânına sahip olduk. Genel bir değerlendirme yapmak gerekirse distopik tondaki filmlerimizin yükselişe geçtiği, yenilikçi denemelerin arttığı ve özellikle kaliteli belgeseller izlediğimiz bir yılı geride bıraktığımızı söyleyebiliriz. Ayrıca Covid nedeniyle henüz çok yüzleşmesek de 2020’nin bağımsız sinemalarımızdan birini daha, Kadıköy’deki Rexx sinemasını da aldığını üzülerek not düşelim. ♦ Hayaletler-Azra Deniz Okyay ♦ Gölgeler İçinde-Erdem Tepegöz ♦ Aşk, Büyü Vs.-Ümit Ünal ♦ Çatlak - Fikret Reyhan ♦ Nasipse Adayız-Ercan Kesal ***  ATİLLA DORSAY: İKİ BUÇUK AYDA NE GÖRDÜYSEK O 2020 yılı insanlık tarihinin hep korku ve dehşetle hatırlanacak en kötü yıllarından biri oldu. Tarih boyunca ortaya çıkıp birçok kuşakta kitlesel ölümler yaratmış o büyük salgınların en korkunçlarından biri yaşandı. Ve hayat biçimlerimiz, yaşam tarzımız, gündelik alışkanlıklarımız, işimize-gücümüze, ideallerimize ve hobilerimize bakışımız radikal biçimde sarsıldı ve değişti. Sinema da bundan nasibini aldı. İlk iki buçuk ay ne gördüysek gördük. Sonrasında tek tük çıkan filmlere pek kimse gitmedi. Daha sonra ise sinemalar tümüyle kapandı, hala da öyle. Bu durumda sayılı film arasında seçme yapmak zorundayız. Hele Türk filmleri yok gibi bir şey... Ama umut kesilmez: Yeni projeler tüm dünyada olduğu gibi bizde de açıklanıp duruyor. Benim beş filmim şöyle: ♦ The İnvisible Man (Görünmez Adam) Leigh Whannell ♦ Bad Boys For Life – (Bad Boys: Her Zaman Çılgın) - Adil El Arbi ve Bilall Fallah ♦ The Painted Bird (Boyalı Kuş) Václav Marhoul ♦ Judy - Rupert Goold ♦ Seberg - Benedict Andrews ***  BANU BOZDEMİR: ÇEVRİMİÇİ YOLA GİRİLDİ Her alanda olduğu gibi sinema da bu yıl çevrimiçi bir yola girdi. Bir açılıp bir kapanan sinema salonları çok az filmi ağırlarken dijital platformlar harıl harıl içerik üretmeye devam etti, ediyor. Nicedir izleme alışkanlıkları üzerine kafa yoruluyordu, dijital platformların sinemaların gücünü aşağı çekeceği konuşuluyordu ama bunun bir salgınla olacağı ve tamamen kapanmaya sebebiyet vereceğini kim tahmin edebilirdi ki? Sinema adına en talihsiz yıllardandı. Az da olsa sinema filmi çekiliyor ama sinemalar kapalı. Bu durumda ya Ezel Akay’ın Dokuz Kere Leyla için yaptığı gibi bir dijital platform imdada yetişiyor ya da filmler normal günlerin gelip, salonların açılmasını bekliyor! Dokuz Kere Leyla’nın genelde beğenilmeyip çok konuşulması da bu yılın sinema olaylarından biri oldu diyebiliriz. Sinemada heyecan yaratan ve beklenen işlerden biri Christopher Nolan imzalı Tenet’ti. Genelde başarılı filmler çeken Nolan bu kez diğer filmlerine oranla daha kötü bir filmle karşımızdaydı ama yine de Nolan sevgisi dindirilemezdi! Festivaller yarı çevrimiçi yarı pandemi önlemleri çerçevesinde fiziki gösterimler yaptılar. İptal edilenler de oldu ama daha çok çevrimiçi gösterimlerle seyirciye ulaşma hedefleri vardı. Bizler de evlerde, salonların tekrar açılmasını umarak, filmleri izlemeye devam ettik, devam ediyoruz! Bu sene sinemayla yolum yılın ilk üç ayı kesiştiği için, listeme ince eleyip sık dokuyarak beş tane vizyon filmi taşımayı başardım. Bu senenin dikkate değer filmleri şöyle: ♦ Tenet-Christopher Nolan ♦ I Lost My Body (Bedenimi Kaybettim)-Jérémy Clapin ♦ Bal Ülkesi (Honeyland)-Tamara Kotevska, Ljubo Stefanov ♦ Nuh Tepesi-Cenk Ertürk ♦ Radyoaktif-Marjane Satrapi ***  BURAK GÖRAL: AZ FİLM, ÇOK DİZİ Birçoğu gibi istediğim filmleri sinemada izleyememek beni de çok üzdü. Bu yüzden bu sene kişisel tarihimde en az film, en çok dizi izlediğim sene oldu. Pandemi süreci dijital platformların altın çağının başlangıcını oluşturdu. Birçok beklenen sinema filmi izlenemeyince “Queen’s Gambit” ya da “Bir Başkadır” gibi diziler popüler sinema filmleri kadar öne çıkabildiler. Bu tırmanış bir süre daha artarak yaşanacak bence.  Çok güzel festivalleri de çevrimiçi yaşadık. Sosyalleşmeyi özledik ama sinemayla birlikte sosyalleşmeyi daha da çok özledik. Bu yüzden yaşanan büyük krize rağmen sinema salonlarında film izleme alışkanlığının biteceğini asla düşünmüyorum. Sinema nice büyük tehlikeleri atlatmıştır tarihinde, bunu da atlatacaktır bir şekilde. ♦ Les Miserables (Sefiller)-Ladj Ly ♦ La Belle Epoque (Yeni Baştan)-Nicolas Bedos ♦ The Painted Bird–(Boyalı Kuş)- Václav Marhoul ♦ The Hater-Jan Komasa ♦ Sound of Metal-Darius Marder ***  BU YIL FİLM SIRALAMASI YAPMAK GÜÇ  Tuğçe Madayanti Dizici: 2020’nin en iyi filmlerinden bahsetmek o kadar güç ki. Son 10 yıldır haftada ortalama 4 kere sinemaya giden ben, son 10 aydır 1 kere sinemaya gittim, o da Tenet filmi şerefineydi. Daha çok dijital vizyon ve bazı online festivalleri takip edebildim. O yüzden, en sevdiğim yönetmenlerden olan Chloé Zhao’nun Nomandland isimli filmi muhtemelen bu listede olurdu ama izleme fırsatı bulamadım. 2020’de izlemiş olduğum filmlerde ilk 5’e koyabileceklerim arasında iki feminist film öne çıkıyor. Gerçekçiliği ve sessizliği ile insanı delirten, kâğıt kesiği gibi bir his bırakan #MeToo filmi The Assistant ve bir zorbayı terk eden kadının yaşadığı fiziksel, duygusal, psikolojik hasarları başarıyla aktaran hikâyesi ve kadını güçlü The Invisible Man. Zaten, The Assistant dışında listedeki tüm filmlerle ilgili yazmıştım. ♦ The Assistant-Kitty Green ♦ The Invisible Man (Görünmez Adam)-Leigh Whannell ♦ Les Misérables (Sefiller)-Ladj Ly ♦ The Trial of The Chicago 7 (Şikago Yedilisi’nin Yargılanması)-Aaron Sorkin ♦ Mank-David Fincher 2020 ezberleri unutturdu unuttuklarımızı hatırlattı
IŞIL ÇALIŞKAN Koronavirüs salgınıyla birlikte müzik, bu yıl tarihinde bir ilke şahitlik etti. 2020, konsersiz geçen koca bir yıl olarak kayıtlara geçti. Büyük oranda evlerinde vakit geçiren müzisyenler dinleyicileriyle yalnızca şarkıları vasıtasıyla uzaktan buluşabildi. Çok sayıda albüm, EP ve single birbiri ardına geldi. Aralık ayı vesilesiyle ülkemizin önde gelen müzik eleştirmenlerine favori albümlerini sorduk. Murat Beşer, Murat Meriç, Müjde Yazıcı Ergin, Tolga Akyıldız ve Artemis Günebakanlı ilk beş albümünü sıralamasız şekilde sundu. Dilerseniz müziğin sesini açarak başlayalım. Buyurunuz… *** MURAT BEŞER: TEKNİK OLARAK KALİTESİZ İÇERİK OLARAK OLUMSUZ  Müzik dünyasının sorunları 2020 yılında salgınla birlikte peydahlanmadı. Sadece daha fazla açığa çıktı. En çok açığa çıkan konu da müzisyen camiasının örgütsüz oluşuydu. Salgın özellikle canlı performans dünyasını vurdu, ciddi bir gelir kaybı yaşandı. Memlekette neredeyse müzisyenlerin tamamı mağdur oldu. Birileri çaresizlikten sanatını sosyal medyada sunmaya başladı. Ancak bir süre sonra müziğin parasız elde edileceği yolundaki mevcut algı aldı yürüdü. Konser veremeyen, ekmek parasını kazanamayan müzisyenin yapabileceği iki şey vardı; ya başka alanlara göçecek ya da dişini sıkıp evinde albüm kaydedecekti. Bu nedenle 2020 ev yapımı albümlerin enflasyonuna uğradı, ancak bunlarda da görülen en büyük sorun, pek çoğunun teknik olarak kalitesiz, içerik olarak da umutsuz olduğuydu.  MÜJDE YAZICI ERGİN: MÜZİK DÜNYASI EN BÜYÜK DARBEYİ ALDI  2020 yılında, müzik dünyası endüstrileştiğinden bugüne kadar yaşadığı en büyük darbeyi aldı. Kalabalık ortamların Covid-19 nedeniyle yasaklanmasıyla konser kültürü olan insanlar dijitalle yetinmek zorunda kaldılar. Stream çağıyla birlikte özellikle son 10 yılda dinleyici ve müzisyen davranışlarında görülen değişim; 2020 yılında pandeminin de etkisiyle daha sert, daha keskin bir hal aldı. 2020, ezbere bildiğimiz konuları unutturdu; unuttuğumuz bazı noktaları hatırlattı. Birçok yabancı müzisyen konser veremeyeceği veya dünya turuna çıkamayacağı için albüm yayınlama tarihlerini 2021 olarak duyurdular. Büyük resme baktığımızda ise; sanat üretiminin buhranlı dönemlerde arttığını, sanatın toplumların yansıması olduğunu düşünürsek, pandeminin kendisi müzisyenlere çok büyük bir ilham vermiş gibi durmuyor.  *** ARTEMİS GÜNEBAKANLI: KULAĞIMIZI AÇTIĞIMIZ ALBÜM YALNIZ OLMADIĞIMIZI SÖYLEDİ  Bu yıl, müziğin hayatımızda ne kadar önemli yer tuttuğunu daha iyi anladık. 2020 boyunca yayımlanan albümler, bizi sanatçılara başka zamanlarda olduğundan daha fazla yakınlaştırdı; sanki evlere onlarla birlikte kapandık, sevdiklerimizden uzak kaldığımızda onlarla dertleştik. Fiona Apple’ın anlattıklarında kendimizi bulduk, Phoebe Bridgers’ın hissettiği yabancılaşmayı paylaştık, düzene Run The Jewels ile isyan ettik, Idles’ın öfkeli enerji patlamalarıyla rahatladık, Moses Sumney’nin meleksi sesinde dayanma gücü ve iyimserlik bulduk. 2020’de kulağımızı açtığımız her albüm, bize yalnız olmadığımızı hissettirdi.  *** MURAT MERİÇ: KARANTİNA ÇALIŞMALARI BEREKETİN ÜRÜNLERİ  2020 iyi geçmedi ama işe müzik tarafından bakarsak durum bu kadar vahim değil. Kendi adıma, bereketli bir yıl olduğunu düşünenlerdenim. Bilhassa karantina döneminde art arda önümüze konan çalışmalar, bu bereketin ürünleri. Eve kapanınca eski defterler açıldı, çıkanlar ortaya saçıldı. Caz, rock, pop, rap derken pek çok ismi art arda sıralayabilirim, “single”lardan derlemelere uzanabilirim ama bu küçücük görüşü isme boğmayayım ve 2020’nin pek çok alanda bize yeni şeyler öğrettiği yıl olarak tarihe geçtiğini söyleyeyim. Yıllar sonra dönüp bu yılı andığımda aklıma gelecek kelime, dayanışma. Omuz omuza durarak güçleneceğimizi, bir şeyleri değiştirebileceğimizi öğrendik. Bunun en iyi örneği, Peyk öncülüğünde yapılan “Olta” başlıklı albüm serisi. Geliri tamamen albümde yer alan müzisyenlere bırakılmak üzere üç albüm yayımlandı, dördüncü yolda. Bu yılın en şahane hareketi buydu. 2021 için temennim, özlediğimiz konserlere, güzel kalabalıklara bir an önce kavuşmak. Sağlıklı günler tez zamanda bizi bulsun, sonrası kolay.  *** TOLGA AKYILDIZ: TAYLOR SWIFT EN İYİ ALBÜMÜNÜ ÇIKARDI  Taylor Swift; pırıltılı bir albüm yerine karanlık, piyano odaklı bir albümle geldi. Kariyerinin en iyi albümüydü. Yılın son günlerinde yayınlanan ‘Evermore’ ise; ‘Folklore’un yedekleri değil; devam ruhunu koruyan iyi şarkılarla çıtayı yükseltti. Dua Lipa geleceğin nostaljisini çok iyi bir albümle yakaladı. 70’ler, 80’ler ve 90’ların sound’unu taptaze fikirlerle harmanladı. Arkasından şarkıların dans versiyonları geldi. Run The Jewel albümü Amerika’da George Floyd’un öldürülmesi protestoları sırasında yayımlandı ve öfke içermekteydi. Yılın ses getiren, müzikal çıtası yüksek rap albümlerinden birini yaptılar. Bob Dylan 80 yaşında 39’uncu stüdyo albümünde başyapıt bir işe imza attı. Dokuz gün sonra 1 numara olup; ‘Yeni bir albümle İngiltere’de liste başı olan en yaşlı müzisyen’ unvanını kazandı. The Strokes’un; şarkılar ve bütünsel olarak iyi bir rock albüm üretme konusunda eskisinden daha güçlü olduğunu; bunun için motive olduklarını gördük. Ayrıca HAIM’in ‘Women In Music Pt. 3, Pearl Jam’in ‘Gigatone’, Fiona Apple’ın ‘Fetch The Bolt Cutters’, Tame Impala’nın ‘Slow Rush’, The Weeknd’in ‘After Hours’, Roisin Murphy’nin ‘Roisin Machine’, Lady Gaga’nın ‘Chromatica’, Miley Cyrus’ın ‘Plastic Hearts’, Kylie Minogue’un ‘DISCO’ ve Sufjan Stevens’ın ‘The Ascension’ına dikkat.  Simülasyon mahmurluğu
Geçen hafta iki ilginç simülasyon hadisesi oldu. İlkini öğrencilerle yaşadık. Derste, üretildiği dönemin özelliklerini taşıyan bir film göstermek istiyordum. Bunun için Host (2020) adlı filmi seçtim: Karantina nedeniyle her biri kendi evine kapanmış altı üniversite öğrencisi arkadaş, pandemi döneminin en yaygın bilgisayar uygulaması olan Zoom üzerinden bağlantı kurup bir ruh çağırma seansı düzenlerler. Filmi başından sonuna dek Zoom uygulamasının sayfaları üzerinden izleriz. Önce, tanıdığı bir medyum aracılığıyla bu geceyi organize eden Hailey adlı genç kız Zoom’u açar, bilgisayarının kamerasından neler yaptığını, diğer arkadaşlarını sanal nasıl davet ettiğini görürüz. Toplam 57 dakika süren film, yedinci kişi olan medyumun da gelmesiyle oldukça gerçekçi bir korku filmine dönüşür. Gerçekçi olmasının nedeni gerçekdışı bir varlığın gençlere musallat olması değil tabii; bu filmin başrolünde online eğitim gören çocuklardan e-toplantı yapan beyaz yakalılara kadar pek çok farklı kesimden insanın her gün bilgisayar başına geçip etkileşim içinde kullanmak zorunda kaldığı bir iletişim yöntemi var. Ders başladıktan bir süre sonra öğrencilere, Hailey adlı bir Erasmus öğrencisinin de derse katılacağını söyledim. Bazı öğrenciler İngilizce konuşup konuşmayacağımızı sorarken filmi başlatıp ekran paylaşımını başlatmıştım bile. Karşımda gerçekten de öyle bir öğrenci varmış gibi konuşup Hailey’e kamerasını açmasını söyledim. Hailey bilgisayar kamerasının üstündeki bandı söktü. Öğrenciler o sırada önlerindeki monitörde derse girmek için kullandıkları Zoom ekranının aynısını görüyorlardı. Başlangıçtaki yapımcı logolarını gizlemeyi ihmal ettiğim için bazı öğrenciler bir filme başladığımızı anlamıştır tabii, ama Hailey’nin Zoom görüntüsü öğrencilerin önemli bir bölümünü kandırmayı başardı. Ben güya Hailey’ye beni duyup duymadığını sorarken öğrenciler bu misafir öğrencinin gerçekliği fikrini kabullenmiş, anlatının sunulduğu medyum (ortam) sayesinde filmin bir parçası olmuşlardı. Hatta öğrencilerden biri atılarak ‘galiba Hailey’nin oturuma katıldığının farkında olmadığı’nı söyledi. Hailey diğer arkadaşlarını Zoom oturumuna alırken ben de fazla uzatmayıp durumu açıklayarak bu simülasyon deneyini sonlandırdım. Ama sinema perdesinde değil de bilgisayar ekranında izlenmesi için tasarlanan Host, öğrencileri sonuna kadar tetikte tutmayı sürdürdü. Ne tesadüftür ki dersten hemen sonra, Almanya’da yaşayan bir ailenin simülasyonunun sona erdirildiğiyle ilgili haberler geldi; Almanya’nın Türkiye’yi kıskandığı, RTE’nin ‘dünya başganı’ ve İslam aleminin lideri olduğu, birileri ‘açım’ diyorsa kesin yalan söylediği, çünkü Türkiye ekonomisinin ‘çoh eyi’ olduğu, her gün yandaş kanallar tarafından pompalanan meşhur ‘Büyük Türkiye’ simülasyonu… Öyle etkili bir simülasyon ki, söz konusu ailenin gerçek olanla olmayanı artık birbirinden ayırt edemeyen babası, çevirmenlik yaptığı Alman mahkemelerinde sığınma başvurusuyla ifade verirken RTE’ye hakaret eden birisinin yüzüne tükürmüş. Kendi ifadesiyle tam olarak şöyle: “Sözlerinden FETÖ’cü olduğunu düşündüğüm birisi Cumhurbaşkanımız Recep Tayyip Erdoğan’a ve Türkiye’ye suçlamalar yöneltiyordu. Ben de ‘Yalan söyleme utanmıyorsun da’ diyerek yüzüne tükürdüm. Bu biraz sorun oldu.” Adam Almanya’da yaşıyor, emeğinin karşılığını değeri TL’nin on katı kadar olan bir para birimiyle kazanıyor, çocukları büyük olasılıkla Türkiye’de olacağından daha iyi bir eğitim alıyor, ama işte o meş’um simülasyonun yarattığı algı yanılması yok mu! Aile şimdi tekrar Almanya’ya dönmek için, yani Türkiye gerçekliğinden uzaklaşıp tekrar simülasyona girebilmek için imza kampanyası düzenliyormuş. Ama bu bir tuşa tıklayarak kontrol edebileceğiniz bir simülasyon düzeyi değil. Bu yüzden, ancak ‘hoş geldiniz’ diyebiliyoruz; çok kıymetli TL’miz ile kazanıp harcaya harcaya bitiremeyeceğiniz maaşa, çok sevdiğiniz dünya liderinin her gün konuştuğu TV yayınlarına, Beş Haramiler’in köprü ve yollarına, çocuklarınız için alternatif imam-hatip eğitimine, daha nice harikalarla dolu gerçek dünyaya hoş geldiniz! Demet Akbağ'dan '9 Kere Leyla' açıklaması
Bir salgın yılından geriye kalanlar
2020’nin bitimine birkaç gün kala, geriye dönüp bir ‘yıl dökümü’ yapmanın zamanıdır. Elbette, bu dökümün çerçevesini sınırlamakta yarar var. Covid-19 salgınının dünyada ve ülkemizde yol açtığı ekonomik ve sosyal felaketleri, siyasetçilerin yalanla peynir gemisi yürütme çabalarının nasıl tökezlediğini başka köşelere bırakarak, ‘pandemi’nin sanat alanına verdiği zararlar ve tüm bu olumsuz koşullara rağmen karşımıza çıkıveren güzel sürprizlere yer vermek istiyorum bu haftaki yazımda. Elbette, öncelikle sanat dünyasının yıl içinde yitirdiği tüm değerleri saygıyla selamlamak isterim. Bir de, bugün 105. Yaş gününü kutlayacağımız büyük usta Aziz Nesin’i… Dünya mizah yazınının büyük ustasını bu akşam 19’da İzmir Büyükşehir Belediyesi’nin platformu İzmir Tube’da Ali Nesin, Genco Erkal, Ataol Behramoğlu ve Müjdat Gezen’in katılımıyla anacağız. Elbette, yayın saati sonrasında da izleyebilirsiniz, İzmir Uluslararası Mizah Festivali’nin tüm diğer programları gibi… Mizah Festivali’nden söz etmişken, 23 Aralık’ta “Dünya Karikatüründe Toplumsal Eleştiri ve Mizah” konulu programı izlemenizi önermek isterim. Hem yaşadığımız yılın, Amerika’dan Etiyopya’ya, Japonya’dan Avrupa’ya farklı kültürlerin karikatür sanatçılarınca nasıl yorumlandığını, hem de ülkemizdeki tutucu anlayışın sanata ve sanatçıya nasıl hoşgörüsüzlükle yaklaştığını görebilmek için. Son haftada bir İzmir gazetesinin manşetinden inmedi festival. Nedeni, Fransa’nın önde gelen çizeri Plantu ile ünlü İsrailli çizer Michel Kichka’nın bu programa katılması… AKP’li, MHP’li ve Vatan Partili yerel politikacılar demeç üstüne demeç patlatıyor. Program derhal durdurulmalıymış, çünkü bunlar Türk düşmanıymış. Bir başka ülkede, devlet başkanını eleştiren bir karikatürün yasaklanmaya çalışıldığını görebilir misiniz? Totaliter rejimler dışında elbette… BARIŞ KORKUSU Peki, üç partiden gelen bu saldırılar karşısında, muhalefet cephesinin suskun kalmasına ne demeli? Küçük bir araştırma ile, iki sanatçının da önceki yıllarda ülkemize davet edildiğini, sergilere katıldığını, hatta AKP’li yetkililerin onların sergisinde boy gösterdiğini, bir bakanın odasına Plantu’nun karikatürünü asarak poz verdiğini görebilir, iki karikatüristin de uluslararası “Barış İçin Karikatür” platformunun üyesi olduğunu, örneğin İsrailli Kichka’nın kendi ülkesinin politikasını eleştirip, Filistin halkının mücadelesine destek verdiğini öğrenebilirlerdi. Plantu’nun Işid’li terörist kadınları çizdiği karikatürünü her gün sayfasına taşıyan gazeteye ve bu provokasyona sahip çıkan yerel politikacılara gelince, Işid’li teröristlerin incinmesinden mi rahatsız oluyorlar acaba? Ne ilgisi var bu konunun bizim ‘milli ve manevi değerlerimiz’le… Bu olay, iki açıdan önem taşıyor. Bir yanıyla, 2020 Türkiye’sinin ifade özgürlüğü bağlamında arpa boyu bile yol kat etmediğini, diğer yanıyla, platformların sanat dünyasında belirleyici rol oynamaya başladığını gösteriyor. Nitekim, 2020 Mart’ındaki ‘kapanma’ ile birlikte, pek çok etkinlik sanal ortama taşındı. İstanbul Kültür ve Sanat Vakfı (İKSV) Film ve (kısmen) Tiyatro Festivallerini, Tasarım Bienali’ni çevrimiçi ortamda gerçekleştirirken, İş Sanat’tan Salt’a, Zorlu PSM’den Borusan Sanat’a, müzelerden galerilere pek çok kuruluş etkinliklerini kendi siteleri ya da YouTube üzerinden yayınlamaya başladılar. İstanbul, İzmir ve Ankara Büyükşehir Belediyeleri de festivallerini sanal ortama kaydırırken, pandemiden zarar gören tiyatro ve müzik topluluklarına destek olmak amacıyla, oyun ve konser satın alarak, kendi platformlarında yayınladılar. SANAL DÜNYAYA YOLCULUK  Elbette, dünyadaki gelişmelere paralel bir tercihti bu. Sonuçta seyirci, bir sanat bombardımanı altında kaldı. Biraz zorlayıcı olsa da, sonuçta herkes kendi tercihini ortaya koymayı öğreniyor. İstanbul Film Festivali’nin ilk yıllarında da, benzer bir eleştiri vardı. Çok fazla film var, seçmekte zorlanıyoruz diye… Ama giderek alışıldı; herkes kendi filmini seçmeyi öğrendi. Belki, önemli bir yararı da olmuştur bu ısrarımızın. Çoğulculuğun demokrasinin gereği olduğunu, yukarıdan dayatılan tercihler yerine, herkese kendi özgür seçimini yapabilme olanağı sağladığını göstermesi açısından… Bu genellemelerin ardından, dilerseniz geçen yılın iz bırakan ürünlerine kısaca değinelim. Sinema dünyası, pandemiden en çok etkilenen sektörlerden biriydi. Pek çok ülkede sinemaların uzun sürelerle kapalı kalması, Netflix gibi dijital platformlar için büyük bir olanak yarattı. Geçen yıl, sinema salonlarının açık kaldığı kısa dönemlerde çok az sayıda film vizyona çıkabildi. Pek çok proje de, yapımcı bulmakta zorlanınca, meydan dijital platformlara kaldı. Geçen yılın en önemli filmlerinin Netflix yapımı olması şaşırtıcı değil bu yüzden. GEÇMİŞLE YÜZLEŞME Yılın filmleri arasında, geçmişin izini süren yapımlar ön plana çıkıyordu. İzleyebildiklerimden, yılın en başarılı yapımı diyebileceğim, David Fincher’in “Mank”ı, Orson Welles’in ünlü filmi “Yurttaş Kane“in senaristi Herman Mankiewicz’in kişiliği üzerinde odaklanıyor ve Welles’e mal edilen bir başarının gerçek yaratıcısını yakından tanımamızı sağlıyor. Elbette, bir belgesel değil, kurmaca bir film bu, ama seyirciyi yaratma süreci üzerinde düşündürürken, Amerikan politikasının 30’lu-40’lı yıllarına, MGM stüdyosunun patronu L.B. Mayer ve medya imparatoru Hearst arasındaki ilişkilere ışık tutuyor. Tutucu Cumhuriyetçi adaya karşı Demokrat partiden aday olan solcu yazar Upton Sinclair’in serüvenine de tanıklık etme olanağı veren film, başta Mankiewicz’i oynayan Gary Oldman ve tüm oyuncu kadrosunun performansları, müthiş bir görüntü yönetimi, senaryo ve müzik işbirliği ile dört dörtlük bir seyirlik… Yılın önemli yapımlarından bir diğeri, gene Netflix yapımı olan, Spike Lee imzalı “Da 5 Bloods”. Vietnam Savaşında Amerikan ordusunda savaşmış dört siyah Amerikalı askerin, savaşta yitirdikleri beşinci arkadaşlarının ölüsünü bulmak amacıyla yıllar sonra Vietnam’a dönmelerini ve kardeşlik, dayanışma duyguları ile maddi kazanç hırsı arasında bocalamalarının öyküsünü çarpıcı bir sinema diliyle anlatıyor Spike Lee. Ülkesinin, görmek istediği gibi bir ülke olmadığını vurgularken, tıpkı “Mank”da olduğu gibi, farklı zaman dilimleri arasında gidip geliyor, seyircisini hiç zorlamadan… Siyah Amerikalının acılarla yüklü serüvenini konu alan bir başka yapım da, başrolündeki Viola Davis’e ikinci bir Oscar kazandırması muhtemel olan “Ma Rainey: Blues’un Annesi”. Ve, Aaron Sorkin’in yakın tarihteki bir yargılamayı konu alan “Chicago 7’lisi”… Onlar da, bir Netflix yapımı. Bakalım, yabancı sinema yazarlarınca ‘yılın en iyi filmi’ olarak değerlendirilen, Chloe Zhao’nun “Nomadland”ını ne zaman izleyebileceğiz? Bazıları 2019 yapımı olsa da, Türkiye’de 2020 İstanbul Film Festivali’nin çevrimiçi gösterimlerinde izlediğim üç Latin Amerikan filmi de, benim yılın en iyileri listemde yer alıyor. Patricio Guzman’ın yönettiği Şili-Fransa yapımı belgesel “Rüyaların Dağları”, Zacharias Mavroeidis’in Yunan İç Savaşı’ndan günümüze bir çizgi çeken “Geçmişin İzleri” ve Guatemalalı yönetmen Jayro Bustamante’nin “Ağlayan Kadın”ı. Üçü de, ülkeleri demokrasiye geçtikten sonra karanlık geçmişleri ile hesaplaşan filmler… Ve, hesaplaşmayı konu alan iki Avrupa filmi, Roman Polanski’nin “İtham Ediyorum”u ile Pietro Marcello’nun “Martin Eden”i. Geçen yıldan kalan bir film olsa da, Filistinli yönetmen Elia Süleyman‘ın “Burası Cennet Olmalı”da benim tercihlerim arasına giriyor. Bizim sinemamız ise, bu hesaplaşmayı yapabilmek için daha ne kadar bekleyecek kim bilir? 2020’nin en başarılı yerli filmlerinden önceki yazılarımda söz ettiğim için yalnızca isimlerini vermekle yetineceğim. En başta üç film, Cenk Ertürk’ün “Nuh Tepesi”, Ercan Kesal’ın “Nasipse Adayız”ı ve Ümit Ünal’ın “Aşk, Büyü, v.s”si… Leyla Deniz’in “Bilmemek”i ve 2019’un sonunda gösterime giren Pelin Esmer’in “Kraliçe Lear”i ,de bu listede yer alabilecek nitelikli yapımlar. Azra Deniz Okyay’ın “Hayaletler”i ile Erdem Tepegöz’ün “Gölgeler İçinde”sini izleme şansım olmadı ne yazık ki… Nitelik açısından olmasa da, nicelik açısından çok kötü bir yıl yaşandı. Dilerim 2021’de, pandemi izin verir de, beyazperdede film izleme şansına kavuşuruz yeniden… Müzik üreticileri için dayanışmaya
BİRGÜN/ ANKARA Pandemi dolayısıyla yaşanan sokağa çıkma kısıtlamaları ve alınan tedbirler nedeniyle sahnelerin, kültür merkezlerinin ve toplu eğlence mekânlarının kapalı olması, konser, festival, şenlik ve benzeri etkinliklerin yasaklanması,binlerce müzisyen için ekonomik yıkıma yol açtı. Anadolu Müzik Kültürleri Derneği ve Ankara Kent Konseyleri , 28 Aralık Pazartesi saat 20.00’de “Müzik Üreticileri İçin Dayanışma Gecesi – Bahar Gelecek” ismiyle bir dayanışma gecesi düzenledi. Müziğin tüm renklerinin yer alacağı gecede elde edilecek tüm gelirin müzik üreticilerine destek amacıyla kullanılacağı bildirilerek, şu çağrıda bulunuldu: “Tüm kamu kurumlarına, yerel yönetimlere, meslek odalarına, sivil toplum örgütlerine ve sanat dostlarına çağrımızdır. Anadolu Müzik Kültürleri Derneği’nin ve Ankara Kent Konseyi’nin sosyal medya kanallarından canlı yayınlanacak gecemize davet ediyoruz. Dayanışma gecesinin tüm biletleri biletix.com’da. Bu dayanışmaya siz de katılın, müzik üreticilerine destek olun.” Gecede sahne alacak müzisyen ve gruplar şöyle: ►AKİS Caz Grubu, ►Ali Fuat Aydın – Aslı Kurt, ►Ayten Kaplan – Cenk Güray, ►Azerbaycan’dan Anadolu’ya Grubu, ►Birsen Ulucan - Özcan Ulucan, ►Burhan Şeşen, ►Erdal Erzincan, ►Erdem Şimşek, ►Ferhat Erdem, ►Güz Kumpanyası, ►Handan Savcı, ►İsmail Hakkı Demircioğlu, ►Kamil Erdem, Kuytular, ►Muammer Ketencoğlu, ►Müfide İnselel, ►Nida Ateş, ►Oya Levendoğlu, ►Önder Focan, ►Rampapa, ►Rewşan, ►Ümmüşen, ►Vedat Sakman, ►Veys Çolak, ►Yağmur Öncesi, ►Yaren Eren Budak, ►Yinon Muallem, ►Yurdal Tokcan Senarist Alper Alpözgen, arkadaşının evinde ölü bulundu
Senarist Alper Alpözgen, arkadaşının evinde ölü bulundu. Olay, bugün 16.00 sıralarında Şişli Merkez Mahallesi İskenderoğlu Sokak'ta meydana geldi. Edinilen bilgiye göre, Alper Alpözgen dün gece bir arkadaşının evinde kaldı ve ilerleyen saatlerde arkadaşına, "Kendimi iyi hissetmiyorum" dedikten sonra uyudu. İHA’nın aktardığına göre öğle saatlerinde Alpözgen’in yanına giden arkadaşı, onu uyandırmak istediğinde tepki vermediğini görünce panikledi ve bir başka arkadaşına haber verdi. Diğer arkadaşı da eve gelip Alpözgen’i uyandırmak istedi ancak çabaları sonuçsuz kaldı. Bunun üzerine iki arkadaş durumu sağlık ekiplerine bildirdi. CENAZE ADLİ TIP MORGUNA KALDIRILDI İhbar üzerine olay yerine gelen ekipler Alper Alpözgen’in hayatını kaybettiğini belirledi. Alpözgen’in ölümünün şüpheli bulunması üzerine olay yerine polis ekipleri sevk edildi. Polisin incelemelerinin ardından Alpözgen’in cansız bedeni incelenmek üzere Adli Tıp Morguna kaldırıldı. "VAHŞİ ŞEYLER" DİZİSİNİN SENARİSTLİĞİNİ YAPACAKTI Öte yandan, Alper Alpözgen’in kendisine ait bir kitabının olduğu, çeşitli projelerde senaristlik ve metin yazarlığı yaptığı ortaya çıktı. Alpözgen’in, Acun Ilıcalı’nın yakın zamanda yayına başlayacak olan dijital platformundaki "Vahşi Şeyler" isimli dizinin de senaristliğini yapacağı öğrenildi. Acun’la anlaşan Hasan Can Kaya'nın şovları, YouTube'dan kaldırıldı
Dünyadaki tüm sınırları müziğimizle aşacağız
Gizem ERTÜRK Tarih boyunca Güney Kafkasya ve Anadolu toprakları pek çok buluşmaya, karşılaşmaya, bir o kadar da ayrılığa tanıklık etti. Coğrafyanın halkları, kimi zaman yaşadıkları topraklarda mutlu günlerinde el ele tutuşarak dans ettiler, kimi zamansa savaşların ve soykırımın etkileriyle kervanlarda ağıtlar yaktılar. Bu topraklardaki müzikler zamandaki yolculukları sırasında başka insan topluluklarına da temas etti ve çeşitli değişimlere uğrayarak bugüne kadar ulaştı. Nesilden nesile aktarılan bu melodiler Türkiye, Ermenistan ve Gürcistan kökenli üç müzisyen tarafından yeni bir bakışla “Meeting” isimli albümle tekrar yorumlandı. Grup üyeleriyle müziğini konuştuk. Merhaba, öncelikle sizi ve grubunuzu tanıyarak başlayalım mı? Mikail Yakut: Merhaba, A.G.A Trio Deniz Mahir Kartal, Mikail Yakut ve Arsen Petrosyan’dan oluşuyor. Hepimizin aşina olduğu, bizim toprakların müziklerini, kapsayıcı bir bakış açısı ve muhtemelen daha önce trio olarak bir araya gelmemiş üç enstrüman ile yorumluyoruz; duduk, kaval ve akordeon. Mahir ve ben bir süredir Berlin’de yaşıyoruz. Arsen ise Ermenistan’da yaşıyor, fakat sık sık Avrupa’da konserler veriyor. Yaklaşık üç yıl önce Berlin'de ilk kez bir araya geldik. Çaldığımız ilk konser sonrasında aldığımız olumlu tepkilerin verdiği güçle ilk albümümüz “Meeting/Buluşma”yı kaydetme ve sesimizi olabildiğince çok insana duyurma kararı aldık.  BİZ DÜŞMAN OLAMAYIZ! Grup adını da A.G.A Ermenistan, Gürcistan ve Anadolu kelimelerinin baş harflerinden alıyor. Müziğinizde barış ve birliktelik mesajları veriyorsunuz. Müziğin bu anlamdaki gücünü nasıl açıklarsınız? Mikail Yakut: Müzik, hangi dili konuştuğumuzdan bağımsız olarak neşeyi, üzüntüyü, bir doğa felaketini, yaşanmış toplumsal olayları ve bunlar gibi beşeri algımızda yer eden tüm durumları anlatmak için kullandığımız, herkesin ortaklaşabildiği bir ifade biçimidir. Bu anlamda aynı köklerden filizlenmiş bu müzikleri icra ederken, bizim için devletleri ve onlar arasındaki savaşları temsil eden sınırlardan değil; kültürümüzün, müziğimizin sınırsızlığından güç alıyoruz. Belki enstrümanlarımız ile topun tüfeğin karşısında savaşları durduramayız, ancak müzik ile insanlara onlarca kitabın veya saatlerce konuşmanın anlatamayacaklarını anlatıp, onları savaşa değil barışa, düşmanlığa değil kardeşliğe ikna edebiliriz. Azerbaycan ve Ermenistan arasındaki savaşın dumanı halen tütmekte iken ve ülkemizde de muazzam bir milliyetçilik ve düşmanlık rüzgârı estirilirken, biz “Naz Barı / Nazpar” adlı albümümüzde de yer alan parçayı örnek göstererek şunu söylüyoruz: “Aynı melodileri, aynı enstrümanlarla çalıp, aynı adımlarla dans ediyoruz, biz düşman olamayız!” Tarih boyunca bu üç ülke hem barış ve hem de ayrılıklar yaşadı. Nesilden nesile aktarılan bu müzikleri siz nasıl yorumluyor ve gelecek nesillerce nasıl duyulmasını hayal ediyorsunuz? Mikail Yakut: Konserlerimizde çaldığımız ezgiler üzerine konuşarak izleyiciye sadece müziğimizi değil, halk hikâyelerini ve tarihsel olguları da aktarmaya çalışıyoruz. Türkiye’de farklı etnik gruplara ait ezgilerin, yasaklandığını ve yok sayıldığını, yanlış kaynaklar gösterilerek kayıt altına alındığını ya da bilinçli şekilde manipüle edildiğini biliyoruz. Gelecek nesillere, ideolojik olarak manipülasyona uğratılmış hikâyeler değil de, yaşanmış olayların gerçekliğini anlatmayı amaçlıyoruz. İşte nesilden nesile aktarılan melodilerin de bu düşüncelerle duyulmasını, tarihsel gerçeklikleri içinde, özünün kavranarak dinlenilmesini hayal ediyoruz. ÖRGÜTLÜ MÜCADELE ŞART Sizce insanlar doğaya, barışa ve sevgiye yüzünü dönmeyi başarabilecek mi? Mikail Yakut: Evet. İnsanlığın büyük kısmı zaten hep dönmüş durumda, buna rağmen bireylerin ne düşündüğü tek başına bir anlam ifade etmeyebilir. Önemli olan bunları talep haline getirebilmek ve bu talepler etrafında bir araya gelmek, örgütlenmek ve mücadele etmektir. İnsanlık tarihinde ve günümüzde bu yönde sayısız örnek mevcut. Bundan sonraki planlarınız neler? Mikail Yakut: Önümüzdeki ilkbaharda bu sefer beste ağırlıklı ikinci bir albüm için çalışmalara başlamayı planlıyoruz. Böyle bir dönem yaşamamış olsaydık Erivan, Tiflis ve İstanbul’da konser vermeyi çok istiyorduk. Bu planlarımız pandemi sonrasına kalsa da, mümkün olduğunca çok insana hikâyelerimizi anlatmaya, müziğimizi duyurmaya, birliktelik ve umut dolu mesajlarımızı yaymaya devam edeceğiz. Grup olarak en büyük hayaliniz nedir? Deniz Mahir Kartal: Coğrafyamız ve üzerinde yaşayan toplumlar için manevi değeri yüksek olan Ararat/Ağrı Dağı’na çıkıp, dünyaya kardeş olduğumuzu ve müziğimizin sınırsız olduğunu haykırmak istiyoruz. Bilim kurgu türünden beklenen posthümanizm
Sinemanın icadından beri uzaydayız. Sinema, 1902’de A Trip to the Moon ile Ay’a, 1918’de A Trip to Mars ile Mars’a gidip gelmişti bile. Bilim kurgu türünde kendine çok geniş alan bulmuş olan Ay ve Mars temalı filmler, bilimsel gelişmelerin etkisi, keşiflerin hız kazanması ve pek çok şeyin bilinir hale gelmesiyle, sinemasal hayal gücü, gözünü başka gezegenlere dikti. En son “The Martian” ile Mars’a gittikten sonra, Ad Astra ile Neptün’e kadar giden sinemasal hayal gücü, şimdi biraz daha geri dönerek The Midnight Sky ile Jüpiter’e geldi. Aslında kimin hangi gezegene gittiği veya gitmeye çalıştığı pek bir şey ifade etmiyor. Tam anlamıyla bilim kurgu türüne ait olsalardı büyük olasılıkla gezegenler daha çok şey ifade edebilirdi. Bu bahsettiğimiz filmler ve benzerlerinde, bilim kurgu türü neredeyse alt tür konumunda. Çok sayıda alt türü olan ve her türlü temaya sahip çıkan bilim kurgu türünü tam anlamıyla tanımlayabilmek hâlâ güç. Tanımlanması hâlâ güç olsa da çok net bir kriteri belirlemeliyiz; bilim kurgu türü hayali bir alternatif oluşturmalı. İNSAN MERKEZLİ BİLİM KURGU Bugün sinemada bilim kurgu türü, teknolojinin verdiği olanaklarla estetiği güçlü sinematografi hizmeti sunmak dışında, anlamsal olarak bir şeyler daha katmalı; bu da posthümanist hikâyeler olmalı. Ancak ne yazık ki bugün bilim sahnesi ağırlıklı olarak transhümanizm etkisi altında yoluna devam etmekte. Akademisyen Dr. Başak Ağın’ın “Posthümanizm ne değildir?” isimli yazısında “Transhümanizm, 21’inci yy’da hümanizmin devamı niteliğini taşırken, posthümanizm, aynı yüzyıldaki gelişmeler ışığında hümanizmin ayrıştırıcı ve ötekileştirici özelliklerinin bir eleştirisini sunmaktadır” tanımlaması, hümanizmin neden sorunlu olduğunun ve insanın, merkezi konumunun sorgulanması açısından önemli. Transhümanizm sinemada bilim kurgu türünü de bir kısır döngüye sokmuş durumda. Bilim kurgu türü içinde bazen alt tür olarak aslında neredeyse süs görevi gören post apokaliktik hikâye açılışları, filmlerin, felsefesini insan merkezli konumlamaktan öteye geçmesine izin vermemekte. Yaşadığı Dünya bir sebeple yok olmuş insanlık için uzayda yeni bir yuva arayışı bir formül olmuş ve anlamsal hayali alternatiflerini sadece insan merkezli üretir olmuş. Keşke bilim kurgu tür olarak, Dünya’nın yok olacak olmasının başlıca sorumlusu olan insan için yeni bir yuva veya tüm bilinmezliklere tutunacak bir çare olarak Tanrı’yı aramak yerine, posthümanist bir yaklaşım içinde biraz kafasını açık tutsa.  Tüm bu uzun girişten sonra The Midnight Sky filminin bilim kurgu olmadığını, bilim kurgu temalı bir dram olduğunu düşünüyorum. Bu filme post apokaliptik temalı demek de ne kadar doğru emin değilim çünkü her ne olursa olsun, tam olarak sebebi açıklanmasa bile Dünya’nın neden yok olduğunu en azından ima etmeleri gerekirdi. Demek ki sebep hiç önem taşımıyor! GÖSTERİŞLİ YÖNETMENLİK, KÖTÜ SENARYO Filmin en güçlü yanı sinematografisi ve görsel estetiği. Kullanılan teknolojinin fütüristik, yerleşim alanlarının modern oluşu birbirleriyle iyi kombine edilmiş. Arktik bölgenin dış sahnelerdeki tabiat manzarası, Aesther uzay gemisinin hikâyesini takip ettiğimiz uzay çekimleri iyiydi. Ancak artık Hollywood için bu çekimlerin kolay olduğunu ve bu çekimler için belli bir formül oluştuğunu görebiliyoruz. Filmin en kötü yanı senaryosu ve Augustine’in flashbackleriydi. Kaba geçişler ile şimdiki zaman ile geçmiş arasında kurulamayan köprüye, zaten hiç de ilgi çekici olmayan bir ek hikâye eklenince bütünlük hissi kopuyordu. Halbuki bu flashbacklerin ne kadar önemli görev gördüğü filmin finalindeki, sözde sürprizde, anlaşıldı. Bu tür filmlerdeki olmazsa olmaz aksiyon sahneleri hiçbir heyecan, hiçbir izleme keyfi vermedi. Sonuç olarak George Clooney’nin gösterişli yönetmenliğine, filmin göz alıcı sinematografisine rağmen, aşırı dokunaklı diyaloglar ve hikâyenin gidişatındaki mantığa uymayan noktalar filmin tümüne zarar vermiş. Simone de Beauvoir'ın mektupları 56 bin avroya satıldı
Fransız yazar ve filozof Simone de Beauvoir’ın romancı Violette Leduc’e yazdığı 297 mektup, 56 bin 700 avroya satıldı. Müzayede evi tarafından yapılan açıklamada mektupların “Karşılıksız aşkı, şefkat ile hayranlığın güvensizlikle karıştığı belirsiz bir ilişkiyi” yansıttığı belirtildi. Simone de Beauvoir’ın yazar Violette Leduc’e yazdığı 297 mektup, Sotheby’s Müzayede Evi’nde satışa çıkarıldı. Daha önce yayımlanmamış 297 mektup açık artırmada 56 bin 700 avroya satıldı. Ntv'nin aktardığına göre, Sotheby’s yaptığı açıklamada, Leduc’ün Simone de Beauvoir’a duyduğu platonik aşka değindi. Açıklamada, mektupların “Karşılıksız aşkı, şefkat ile hayranlığın güvensizlikle karıştığı belirsiz bir ilişkiyi” yansıttığı belirtildi. Edebiyat ve feminizm temalı mektuplardan Simone de Beauvoir’ın 1945’te tanıştığı Leduc için “İlginç bir kadın” dediği, kendisine duyduğu aşkı “serap” olarak nitelediği ve ona mektuplarıyla edebi destek verdiği aktarıldı. İkilinin mektuplaşmasının Leduc’un ölümünden bir ay öncesine kadar devam ettiği açıklandı. Zor dostum zor
Çok yıllar önce “ileri sürüş hocası” adını ne yazık ki hatırlayamadığım ve nedense internette de bulamadığım tecrübeli bir usta demişti ki “trafik canavarı” demeyelim. Aynı yolu paylaştığımız arkadaşlarımız onlar. Onlara canavar gözüyle bakarsak biz de canavar oluruz. Ve de direksiyonun başına geçtiğimizde kendimizi keyifli bir yolculukta değil gergin bir ortamda buluruz. Bu bakış açısı bana çok doğru gelmişti yıllar önce…  Yıllar sonra ise tam ters bir zihniyet gelişti sosyal medya yüzünden. Elimizin altında direksiyon, ayaklarımızın altında gaz pedalı yok ama harflerden, noktalama işaretlerinden oluşan çağımızın en hızlı ve tehlikeli ulaşım- iletişim aracı var. Bilgisayar klavyesi. Onun cirit attığı sosyal medya ve yarattığı “sosyal medya canavarları”.  Gerçekten de kimse kusura bakmasın ama korkak matadorların sanal arenası sosyal medya. Artık ne bir paylaşım yapmak ne de bir paylaşım okumak geliyor içimden. En son Kültür Bakanlığı’nın pandemi sürecinde zor günler geçiren müzisyenlere yaptığı destekle ilgili Yorumcu Meslek Birliği Başkanı olmam nedeniyle işitmediğim laf, duymadığım hakaret kalmadı. Neyse… Son kez buradan yazayım belki birkaç okuyan, okuduğunu doğru anlayan çıkar…  ♦ Kültür Bakanlığı müzik Meslek Birlikleri’ni toplantıya çağırarak müzik sektörüne bir destek vereceğini ama bunun için de Meslek Birliği’nden ve de dolayısıyla üyelerinden bu destek karşılığında projeler istedi. Bizlerin de sizlerden istediği bu videolar, yazılar bunun için. Bakanlık bunları proje olarak değerlendiriyor (MÜYORBİR olarak bizler yorumcu üyelerimizin ilk sahneye çıktıkları günü anlatan kısa bir yazı istedik mesela).  ♦ Bunu istemesinin nedeni Bakanlık’ın mevzuat gereği bağış ve hibe yapamaması. Bu durum Kültür Bakanı Sn. Mehmet Nuri Ersoy’un bir soru önergesine verdiği yanıtta da belirttiği gibi “Bakanlığımızca kültür sanat camiası için bir fon oluşturulması mevzuat gereği mümkün değildir” sözünde de açıkça belirtildi zaten.  Bunun için bir mevzuat değişikliği gerektiği anlaşıldı ve de sektörde çalışan insanların mağduriyeti göz önüne alındığında acil bir şekilde harekete geçilmesine karar verildi.  ♦ Biz müzik Meslek Birliği yöneticileri Bakanlık’tan kişi başına bin TL istemedik.  Düşündüğümüz projeleri farklı bir şekilde bütçelendirdik. Ama Bakanlık’tan böyle bir karar çıktı. 9 aydır çok zor durumda olan müzik sektörü için tatminkâr olmasa da böyle bir kaynak sağlanması toplantıya katılanlar tarafından kabul edildi.  ♦ Hiçbir müzik ve sahne emekçisi bu ücretin sanatlarının ve emeklerinin karşılığı olduğu yanılgısına kapılmasın. Bu, Bakanlık’ın düşük bütçesinden kaynaklanan bir durum.  Ayrıca hepimizin sanatçılığı, kariyeri ve emeği paha biçilemeyecek kadar değerlidir. Bu destek bin TL değil de 10 bin TL olsaydı hepimiz kendimizi daha değerli mi hissedecektik?  ♦ Benim ve diğer Meslek Birliği yöneticisi arkadaşlarımın sayıları 25 bine yaklaşan üyelerimiz için bu desteğe hayır demeleri söz konusu bile olamazdı. Yarın öbür gün bir üyemiz “Sn. yönetici devletin bana vermek istediği bu desteği benim adıma nasıl kabul etmiyorsun” dese haklı olmaz mıydı? Ayrıca şunu unutmayalım İstanbul’da bir stara çalan müzisyen ile Anadolu’da köy düğünlerinde sanatını icra eden bir müzisyen için bin TL aynı değeri ifade etmez.  Meslek Birlikleri birer sendika değil. Kullanıcılarla tarifeleri üzerinden bir pazarlık yapabilirler. Kullanıcılarla mahkemelik olabilirler. Lisanslarını iptal edebilirler ya da farklı hukuksal yollara başvurabilirler. Ama özellikle bu devlet tarafından yapılan bir yardımsa, destekse burada hukuksal bir sonuç alabilmek mümkün değil.  ♦ Müzik Meslek Birlikleri yıllar sonra ilk kez Kültür Bakanlığı ile ortak bir projeye girdi.  Bu pandemi süreci de atlatılacak. Ama sektörün çıkmazları, müzisyenlerin sıkıntıları ne olacak? Müzisyenlerin sadece TC kimlik numaraları var desem abartmamış olurum. Birçoğu ne meslek birliğine, ne sendikaya, ne derneğe üye.  Sağlık sigortası sorunları var, emeklilik sorunları var, sosyal güvence sorunları var, yurtdışına çıkışlarda vize sorunları var. Niyetimiz bu salgından sonra bu konularda da adımlar atmak. Ama gerçekten de iyi niyetle çabalayan, sektöre para aktarabilmek için gecesini gündüzüne katan, en azından bu zor dönemde kutuplaşmayı bırakıp çare üretmeye çalışan insanların işi çok zor. Zira bu sanal arenadaki korkak matadorlar bilgi sahibi olmadan fikir sahibi olmayı çok seviyorlar. Bilgilendirme yapıyoruz okumuyorlar videolar çekiyoruz izlemiyorlar sadece konuşuyorlar. Sadece… Afili bir giriş yapacağım
Işıl ÇALIŞKAN Deniz Orhangazi, henüz 6 yaşındayken Çağdaş Batı Müziği ile tanışmasıyla müzisyen olmayı kafasına koymuş. Aynı istikrarla klasik gitarda kayda değer bir yol kat eden müzisyen, şimdi ilk albümü “Örsüz” ile dinleyici karşısında. Orhangazi ile albümünü ve hedeflerini konuştuk. ► İlk albümünü çıkaran bir sanatçı olarak nasıl bir gelecek öngörüyorsunuz? Bir sanatçı olarak gelecekte ne olur öngöremiyorum fakat bence olması gereken bir şey var. En azından sanat için. İşin ticari boyutu birinci öncelikleri olan güzide yapımcılarımızın ismi duyulmamış, parası olmayan, satacak mı satmayacak mı muamma insanlara ve eserlere ilgi göstermemesini anlayabiliyorum. Ama sanatçılarımızın bizim gibi yeni gelecek gençlere kucak açması taraftarıyım. Destekleri bizim için çok önemli, toplum için çok önemli.  ► Anlattıklarınızın yanı sıra işin teknolojik boyutu da var aslında. İnternetle birlikte herkes kolayca üretimini sunabiliyor. Bu geniş havuzun içerisinde kendinizi nerede görebiliyorsunuz? İnternet ve teknoloji sanatçıdan yana bir kere, bu bir gerçek şu an için. Yeteneği olan, söyleyecek sözü olan bizler için harika bir şey. Ama dediğiniz gibi havuz çok geniş ve içinde sağlıklı yüzebilmemiz için havuzun sterilliğinin sağlanması da doğal olarak çok zor. Daha çok yeni bir isim Deniz Orhangazi, tabii ki internet havuzunun içinde bir şekilde varız, fakat şu an için kendimi henüz o havuza atlamış değil de afili bir giriş için bekleyen yüzücülerden biri olarak tanımlıyorum diyebilirim.  ► Albümün ismi olan Örsüz ne anlama geliyor? Örsüz bildiğim kadarıyla bu albümden önce bir anlama gelmiyordu. Bu albümü tanımlayacak yeni bir kelime arıyordum. İki amacı vardı bunun. İlki Google'a aratınca bizden başka bir şey çıkmaması ve bize denk gelen biri albümü aratınca onun karşısına hemen çıkabilmemiz. İkincisi bu albüm eğer bütünsel olarak benimse, ismi de benim olmalı diye düşündüm. Ve albümdeki şarkıları dinlerken birdenbire "Ya bu albüm çok Örsüz bir albüm” dedim. Sonra albümün adı Örsüz oldu. Bir anda çıkıverdi.  İçime attıklarımın cevabı  ► Peki albümün hikâyesi nedir? Parçalar nasıl bir zincirle birbirine bağlandı Örsüz’de? Anlatısı olan bir sanat taraftarıyım. Örsüz de benim bu albümü yapma ihtiyacımın anlatısı. Kendim için usanmadan sıkılmadan dinleyeceğim bir albüm, sektöre ise verdiğim bir cevap Örsüz. Dinlemeyenler için sihrini bozmadan detaya inecek olursam Örsüz'ün temel hikâyesi içinde bulunduğum süreç. Geçmiş süreç. Albüm için şarkı defterimi açıp şarkıları seçtiğimde 13 şarkıdan oluşuyordu, fakat yine bu sürecin içinde yaşadığım üretim süreci şarkıların sayısını dokuza düşürdü. Her bir eser içime attığım şeylerin cevabı. Olumsuzdan olumluyu çıkarma serüvenim. Zaten tüm bunları sanatsal bir izdüşüm ile anlattığımız bir video klip serisi çektik. Alesta ile mini dizi gibi yayınlayamaya başladığımız bu klip serisinde de anlatımızı görsel sanatlar ile güçlendirmek amacındayız. Kliplerin deyim yerindeyse her şeyi olan iki isim var. Senaryosunu beraber yazdığım, yönetmenim Esra Kutlu ve sadece klipler değil albüm ile alakalı her sorunun üstesinden gelmeyi başarmamı sağlayan Berat Kaşkaloğlu. Bu iki insana çok ayrı bir teşekkür borçluyum.  ► Albümünüz ilk olarak “Her Şey Başlıyor” ile açılıyor. Peki bundan sonra ne olacak? Her Şey Başlıyor, beni ve yapmak istediğimi çok iyi tanımlıyor. Adı da öyle olmalıydı. Evet, şimdi her şey başladı. Bundan sonra olacak olan şey çok açık; devam etmek. Devam edeceğim ve albümü yayınladığımızdan beri tecrübe ettiğim kadarıyla bu sefer çok daha zor olacak. Çünkü bir albüm üretilmem için birçok cihaza, enstrümana, ürüne sahip olmam gerekiyor. Kara düzen gereği, sistem gereği bunların hepsi de herkesin tahmin edebileceği gibi maddiyat. İnsanlardan yeteneğine göre alınıp, ihtiyacına göre verilmiyor ne yazık ki. Olay tende gerçekleşir
Olay tende gerçekleşir, bedenlerin bedenlere dokunduğu yüzeyde. Duyu organlarımız tenin yüzeyindedir. Ten görür, ten koklar, ten işitir, ten dokunur, şeylerin tadını ayırt eden de tendir. Kısaca ten duyumsar. Estetik deneyim tenseldir. Yunanca ‘Aisthetikos’, doğrudan duyumsamayla ilgili bir sözcük; “duyumsamayla algılanan şey”. ‘Aisthesis’ ise duyuma dayalı algı deneyimi. Susan Buck-Morss’un belirttiği gibi, estetiğin başlangıçtaki alanı sanat değil, gerçekliktir, yeryüzüdür, doğadır (Rüya Alemi ve Felaket, Metis). Estetik; bir bedenin tüm duyu organlarıyla yeryüzünü duyumsama edimi. Ten duyumsadığında, bir duygu dalgası kateder yüzeyini. “Duygu... bir olaydır ve her olayın bir boyutudur” (Massumi, Duygu Politikası, Otonom). Olaylar, dalgalar halinde gelir ve geçerler, ama asla kaybolmazlar; derinlere çekilirler. Unuttuğunuz ya da bastırdığınız olaylar vardır. Derinlerde, suskunluğun karanlık sularında, Lethe ırmağında akmaya devam ederler. Ten, ötekilerle buluştuğumuz zemindir. Tende kurulur topluluklar ya da tende parçalanıp dağılırlar. Ten, sevginin ve nefretin toprakları. Ten mahrem olan ile kamusal olanın karşılaştığı yer. Sofralar tende kurulur, kalkan kadehler tenlere dokunur: “Cam cama can cana”. Nerede bir araya geliyorsak, orası tendir. Ten, toplumsallaşmanın oyun sahası. Oyunun tek bir kuralı vardır, teni incitmemek. Ten kırılgandır. Teni incitenler hatalarını fark ettiklerinde ve davranışlarını değiştirdiklerinde yeniden oyuna katılabilirler. Aksi takdirde oyundan sonsuza dek menedilirler. Oyundan menedilenler, kendi aralarında sadomazoşist bir kulüp kurabilir ve oyunlarına kaldıkları yerden devam edebilirler. Biz oyunu, teni incitmeden oynamak istiyoruz; etkilenip etkilediğimiz, birbirimizi üretebildiğimiz tek yüzey. Tenin yüzeyinde sevinç duygusunun dalga dalga yayılması, tüm bedenleri ele geçirmesi ve bedenlerin birlikte güçlenmesidir amacımız. Duygular politiktir. Ten coğrafyadır. Toplumsal mücadele tende geçer; teni mülk edinmek isteyen eril iktidar ile tenin göçebe kuvvetleri arasında. Bedenlerin üzerinde tahakküm kurmaya kalkışanlar, ilk önce teni haritalandırır ve sömürgeleştirirler. Haritalandırılmış bir ten, yer ve işlevlerine göre sınırlanmış bölgeler ve izlenmesi gereken yollarla işaretlenmiştir. Kadastrocunun çizdiği sınır kutsaldır. Sınırları ihlal edilmiş bir beden ve sınırları ihlal eden, mülkiyet yasalarına göre ölümü hak ederler. Tenin mülkiyet yasalarına tabi kılınması, mekânın yerleşik hâle getirilip haritalandırılmasıyla eşzamanlı gerçekleşmiştir. Haritalandırılsa da tenin göçebe kuvvetlerinin sınırları hiçe sayması an meselesi. Ten, göçebe bir yüzeye dönüştükçe mülkiyet ilişkilerinden sıyrılır. Çatışma, mülk sahipleri ile tenin yüzeyinde hareket eden göçebeler arasında sürüp gider. Duygular göçebedir. Göçebelerin geçici konaklama yerleri vardır. Duyguların konaklama yerleri her gece değişebilir. Kutsal metinlerde ten şeytanidir, baştan çıkarıcı. Baş; aklın yeri. Aklınızı çoktan ele geçirdiler, çıkın artık başınızdan! Ele geçirilmiş aklınızın kurtuluşu tendedir. Tenin göçebe kuvvetleri, verili haritaya uymazlar; arzuları, kaçış çizgileri icat etmek ve özgürleşmektir; kendi haritalarını çıkarmak. Ve harita, tenin yeğinlik bölgeleri değiştikçe durmadan değişecektir, aklınız da. Tenin nelere muktedir olduğunu asla bilemezsiniz, ten sizi şaşırtır. Sadece sizi değil, teni haritalandırmaya, tenin göçebe kuvvetlerini yerleştirmeye kalkışanları da. Bu yüzden iktidar, teni şeytani ilan etmiştir. Rasyonel planlarını bozan bozguncuların, iblislerin mekânı: “İblisler tanrılardan farklıdır, çünkü tanrıların sabit nitelikleri, özellikleri ve işlevleri, yurtları ve kodları vardır: yollarla, sınırlarla ve harita çıkarmayla ilgilidirler. İblislerin yaptığı ise, aralıklar boyunca, bir aralıktan diğerine sıçramaktır” (Deleuze). Ten, eril iktidarın fetih seferleri düzenlediği ‘terra incognita’dır; fethettiğinde fallik nesnesini dikeceği bir yüzey. Ten, direnişin coğrafyasıdır; düzenli ordulara karşı gerillalar. Göçebe kuvvetler kimi zaman geri çekilir ve derinlerde birikip güçlenirler. Ve birden yüzeye çıktıklarında eril iktidarın fallik anıtları yıkılacaktır; hepsi kumdan kale. Ten, yerin yüzeyidir, yeryüzüdür! 'Sanal müze' uygulamasına 13 müze ve ören yeri daha eklendi
Kültür ve Turizm Bakanlığınca, müze ve ören yerlerinin 3 boyutlu gerçek modellerinin internet üzerinden gezilebilmesi ve kültürel mirasın sanal ortamda da tanıtılması amacıyla ücretsiz hizmete sunulan "www.sanalmuze.gov.tr" sitesine 13 müze ve ören yeri daha eklendi. Bakanlıktan yapılan yazılı açıklamaya göre, mart ayında uygulamaya konulan sanal müzelere 13 müze ve ören yeri daha eklenmesiyle toplam sayı 33'e ulaştı. Böylece, İzmir Atatürk Müzesi, Adıyaman Nemrut Ören Yeri, Denizli Hierapolis Ören Yeri, Denizli Laodikeia Ören Yeri, İstanbul Türk ve İslam Eserleri Müzesi, Bitlis Ahlat Selçuklu Meydan Mezarlığı Ören Yeri, Uşak Müzesi, Mersin Arkeoloji Müzesi, İstanbul Havalimanı Müzesi, Ankara Cumhurbaşkanlığı Milli Mücadele Sergisi, Çanakkale Assos Ören Yeri, İstanbul Arkeoloji Müzesi ve İzmir Efes Ören Yeri, uygulamada ziyaretçilerini bekleyen yeni kültürel mekanlar oldu. Bugüne kadar toplam 11,4 milyon kez ziyaret edilen sanal müze uygulamasında, 3 milyon 383 bin 985 ziyaret ile Göbeklitepe Ören Yeri ilk sırada, 1 milyon 869 bin 319 ziyaret ile Kurtuluş Savaşı Müzesi ikinci sırada, 1 milyon 350 bin 742 ile de Efes Ören Yeri üçüncü sırada yer aldı. Efes'i 1 milyon 100 bin 147 kez ziyaret ile Troya Müzesi ve 1 milyon 31 bin 447 kez ziyaret ile de Anadolu Medeniyetleri Müzesi izledi. Bakanlık, sanal müze sayısını güncelleyerek artırmaya devam edece​ğini açıkladı. TYS: Yeni tramvay hattının Cibali Durağı'na Orhan Kemal’in adı verilsin
Türkiye Yazarlar Sendikası (TYS), İstanbul'da yılbaşında ulaşıma açılacağı duyurulan Eminönü-Cibali-Alibeyköy tramvay hattındaki Cibali Durağı'na Orhan Kemal'in adının verilmesi için kampanya başlattı. TYS'den yapılan açıklamada "Eminönü-Cibali-Alibeyköy tramvay hattının yılbaşında ulaşıma açılacağı kamuoyuna duyurulmuş bulunuyor. Bu hatta bulunan Cibali Durağı'na, bu semtte uzun yıllar yaşamış, unutulmaz pek çok yapıtını oradaki evinde yazmış Orhan Kemal'in adının verilmesi ile ilgili kampanya başlatılmış bulunuyoruz. Türkiye Yazarlar Sendikası olarak, 50. ölüm yıldönümünde, emekçi halkın yazarı Orhan Kemal'in ismini Cibali ile özdeşleştirecek bu kararın alınmasını destekliyor ve sendikamızın talebi olarak kamuoyuna duyuruyoruz" denildi. Kampanya’ya, yazar Buket Uzuner de destek verdiğini duyurdu. #CİBALİDURAĞInınadıORHANKEMALolsun #TYS #TürkiyeYazarlarSendikası #CibaliDurağı'na, bu semtte uzun yıllar yaşamış, unutulmaz pek çok yapıtını oradaki evinde yazmış #OrhanKemal 'in adının verilmesi ile ilgili kampanya başlattı.Üye yazar olarak destekliyorum. @isikogutcu57 @ibbPR pic.twitter.com/U3SNu1bHww TYS’nin başlattığı kampanyaya ulaşmak için tıklayınız. Sharon Stone, babasını Mevlana’nın sözüyle andı
Türküler insanları birbirine bağlıyor
Sercan MERİÇ Diren İnaç ve Gülseven Medar’in “Mah Cemalin Suya Benzer” single çalışması Z Müzik etiketi ile dinleyicilerin beğenisine sunuldu. Tüm dijital platformlarda dinlenebilen Mah Cemalin Suya Benzer’de kopuz, divan bağlama, klasik ve perdesiz gitar Doğu Ekin Değerli tarafından icra edildi. Bas gitarda, Levent Canen, perküsyonda Ömer Avcı yer aldı. Şarkının arajnesini Doğu Ekin Değerli ile Levent Canen yaptı. Mix ve mastering ise yine Levent Canen tarafından yapıldı. İkinci albümü için çalışmalarını sürdüren Diren İnaç, çocukluğundan bu yana türkü dinleyen ve söyleyen bir müzisyen. Mah Cemalin Suya Benzer’in bestecisi Nebi ile bundan 5 yıl önce çalışma fırsatı bulduğunu belirten Diren İnaç, “Türküler insanları birbirine bağlıyor. Buradan doğan samimiyetle pandeminin ilk zamanlarında Nebi’yi arayıp ‘Ben türkü istiyorum’ dedim. O da sağ olsun bana kendisine ait olan 2 türküyü verdi. O an türkü aslında tırnak için de kendisine ait olmaktan çıktı. İşte bu yüzden türküleri söylemeyi çok seviyorum. Mah Cemalin Suya benzer benim için güçlü bir aşkın ifadesi. Bedri Rahmi ‘Ne zaman bir köy türküsü dinlesem şairliğimden utanırım’ demiş, benimkisi de böyle bir şey” dedi. Kemanının sesini tüm dünya duyacak
Işıl ÇALIŞKAN Henüz 9 yaşındayken keman ile tanışan Hande Küden, 19 yıllık müzik kariyerine pek çok başarı sığdırdı. 13 yaşındayken yılbaşı programı vesilesiyle izlediği Berlin Filarmoni Orkestrası’nı kendisine hedef olarak belirleyen Küden, yıllarca bu uğurda çalıştı.  Bir yıldır Berlin Filarmoni Orkestrası’nın geçici kadrosunda çalan Küden, şimdi Orkestra’nın 1. keman grubunun asil üyesi. Küden, böylece 138 yıllık tarihinde Berlin Filarmoni Orkestrası’na Türkiye’den kabul edilen ilk keman sanatçısı oldu. 2012 yılında İstanbul Kültür Sanat Vakfı tarafından klasik müzik alanında gelecek vadeden 30 yaşın altındaki genç müzisyenlere verilen Aydın Gün Teşvik Ödülü’nü kazanmıştı. Küden ile müzik serüvenini konuştuk. ► Müzik serüveniniz 9 yaşında başlamış. Buna tutku demek yanlış olmaz sanırım ama en zoru istikrar olmalı. Yaşıtlarınız oyun oynarken siz muhtemelen disiplinli bir şekilde çalışıyordunuz. Sizi bugünlere getiren istikrarınızla nasıl bir ilişkiniz var? Evet, kemanla ilk kez 9 yaşındayken tanıştım. Keman çalmayı çok istiyordum, kimse beni keman çalmak için yönlendirmedi. Bence bu, bendeki tutkunun oluşmasında çok önemli bir etken. Biraz hırs biraz da istek ve çaba sanırım. Ben her zaman yurtdışına özellikle Berlin’e gitmeyi, eğitimime orda devam etmeyi hayal ettim. Bunun için ne yapmam gerekiyorsa hazırdım. Ayrıca ilk keman hocam Daniya Kaynova’nın çok büyük bir etkisi oldu üzerimde.  ► Kariyerinizde hep doğru adımlar mı attınız? Şans eseri olsa da evet, doğru adımlar attığımı düşünüyorum.  ► Kemanınızla olan ilişkinizi nasıl tarif edersiniz? Çok severek çalıyorum hâlâ. Üzerinden yıllar da geçse keman çalmak benim için güçlü bir tutku.  ► Berlin Filarmoni Orkestrası’na asil üye olarak kabul edildiniz. Bunun 13 yaşından beri hayaliniz olduğunu söylediniz. Neler hissediyorsunuz? Evet, yılbaşı günleri ya Viyana Filarmoni ya da Berlin Filarmoni’yi izleme şansımız oluyordu. İlk izlediğimde “Ben bu orkestrada çalmak istiyorum" dedim. Gerçekleştirmek üzere bunu bir kenara yazdım. Ve sonuç itibarıyla çok mutlu oldum. 1 sene süren deneme süresini başarıyla geçtiğim için üzerimden büyük bir yükün kalktığını hissediyorum. Oylamada neredeyse orkestranın yüzde 100’ü bana evet demiş. Bunu öğrendiğimde de çok mutlu oldum. “Ben gerçekten istendiğim yerdeyim” dedim.  ► Dahası 138 yıllık tarihinde ilk kez Türkiye’den bir keman sanatçısı Berlin Filarmonili oldu. İlk olmanın sizin için nasıl bir anlamı var? Evet, benden önce kontrbas sanatçısı Fora Baltacıgil vardı. Ancak şimdi Münih Filarmoni’de çalıyor. Umarım birçok Türk kemancımız ve diğer müzisyenlerimiz için bunun imkânsız olmadığını gösterip sınava girmeleri için cesaret vermiş olurum. Ben küçükken Berlin’de olmak için günde 6 -7 saati odamda tek başıma kemanımla geçirirdim. Hayal etmek çok önemli. İstediğiniz şey uğruna sonuna kadar gitmek gerekiyor.  ► Kendinizi kariyerinizin neresinde görüyorsunuz? Şu an Berlin Filarmoni’deki başarımı biraz varış noktam olarak görsem de birkaç sene sonra aynı orkestrada 1’inci Konzertmeisterlik pozisyonu için sınava girebilirim sanırım.  TEKLİF GELİRSE ALBÜM YAPARIM  ► Neden bugüne kadar hiç albüm çıkarmadınız? Teklif gelmediği için kendim de albüm yapmak için ekstra bir çaba göstermedim. Teklif gelirse neden olmasın.  ► Orkestrada kemanın yerini bize somut bir benzetmeyle açıklayacak olsanız bu ne olurdu? Yönlendiren bir pozisyon derdim.  ► Klasik müzik icra eden bir sanatçı olarak Türkiye’deki dinleyiciyi nasıl yorumlarsınız? Özellikle beni tanımayan ve müzisyen olmayan insanlar tarafından da tebrik edilerek desteklendim. Bu beni çok mutlu etti ve klasik müziğin Türkiye’de eskisine göre daha çok ilgi gördüğünü fark etmemi sağladı.  ► Bir sonraki hayaliniz nedir? Avrupa’daki gibi müzikle alakası olmayan işlerde çalışan her insanın Beethoven’ın 9. Senfonisi’ni mırıldanabilmesi veya dinlemiş olmasını isterim. *** YETENEKLİ BİR O KADAR DA ÇALIŞKAN  Orkestra Şefi Cem Mansur: Hande, Gençlik Orkestrası’nda 15 yaşındayken başladı. Yıl 2007’ydi. Ertesi yıl başkemancılardan biriydi. Sonraki yıllarda ise başkemancı, solist ve yaylı sazlar eğitmenimiz oldu. Berlin’deki ilk büyük konserlerimiz birlikteydi. Müthiş yetenekli ama bir o kadar çalışkan, uyumlu biri. Yaylı saz eğitmeni olarak bize katıldığında gençlere müthiş bir örnek oldu. Hande’nin bir şansı da küçüklüğünden doğru hocaya rastlamış olması. Hande, en büyük yeteneğin bile ancak ağır bir çalışmayla başaracağının bir örneği. *** KADINLARIMIZ SANATTA GURUR VERİCİ  Orkestra Şefi Gürer Aykal: Hande ile gurur duyuyorum. Ülkemizden bu kadar iyi bir sanatçının çıkmış olması bana büyük kıvanç veriyor. Hande ile İzmir Karşıyaka Filarmoni Orkestrası ile Mozart Konçerto çaldık beraber. Türkiye’de kadınların sanatta vardığı yer gerçekten çok yüksek. Ben de bir erkek olarak bunu rahatlıkla söyleyebilirim. Bizim geçmişimizde de var. Bakınca “Harika Çocuklar Yasası” Suna Kan ve İdil Biret için çıkıyor. Bunların devamı gibi görüyorum bu gelişmeyi. Ben Hande Küden’i her zaman çok beğendim. İyi çalgıcılığının yanında çok iyi bir insan. Etrafında onu sevenler var. Gurur duyuyorum kendisiyle. Berlin Filarmoni dünyada bir başkadır ve buraya kabul edilmiş olmak tarifsiz. Yönetmen Timuçin İpekusta, kamerayı kadın cinayetlerine çevirdi
Nuray SALMAN Yönetmen Timuçin İpekusta “62-84 Anlaşılmadı Merkez” filmiyle çok sayıda ulusal ve uluslararası ödül kazandı. Film, erkek şiddeti ve nefret cinayetlerinin odağında 6284 sayılı Kanun’un uygulanmasındaki sorunları konu alıyor.  ► Belgesel, tanıtım filmleri, TV programlarının kurgu yönetmenliği, yönetmen yardımcılığı gibi farklı alanlarda çalıştınız. Başlangıçta da hedefiniz sinema mı oldu? 1977’de Çorum İskilip’te doğdum. Lise yıllarımda haberler yapmaya başladım. Sonra sinema sevdası daha ağır bastı ve üniversite eğitimi için Radyo, TV ve Sinema bölümünü seçtim. Dediğiniz gibi, başta kurgu yönetmenliği sonrasında bazı dizilerde yönetmen yardımcılığı yaptım. Bilinen sıkıntılardan dizi işlerini bıraktım ve özel bir internet yayın platformunda içerik yöneticisi olarak çalışmaya başladım. ► Pandemi nedeniyle pek çok film festivali ertelendi, gösterilerde değişiklikler yapıldı. Siz bu süreçten nasıl etkilendiniz? 2020 Ocak ayının son günlerinde çekimleri yapabildik ve pandemi tamamen hayatımızı değiştirmeden önce filmi tamamlama şansımız oldu. 6-7 ay filmi beklettim ve online da olsa festivallere başvurmaya başladım. Çoğu alanda yaşandığı gibi, filmimiz adına da şanssız bir dönemden geçiyoruz diyebilirim.  KADIN CİNAYETLERİ ÖNLENEBİLİRDİ  ► Erkek şiddeti ve nefret cinayetlerinin odağında 6284 sayılı Kanun’un uygulanmasındaki sorunları konu alan filmin senaristi ve yönetmenisiniz. Neden böyle bir tercih? Vahşi cinayetlere kurban giden kadınlar, kendi kız kardeşim ya da annemmiş kadar acı veriyor bana, çok üzülüyorum. Üstelik bunu büyük oranda engellemenin bir yolu olduğu halde... İlk imza ile katıldığımız İstanbul Sözleşmesi ve buna bağlı olarak 2012’de çıkarılan 6284 nolu yasa, caydırıcı yaptırımları, etkili önlemleri ve mağdurun korunmasına yönelik maddeleriyle çok önemli bir kanundur. Bütün kadın dernekleri, STK’ler bu konuda elinden geleni yapmaya çalışıyor ama yeterli olmadığı gibi İstanbul Sözleşmesi’nin ve 6284 sayılı kanunun iptali gündeme getiriliyor. Buna gerçekten inanamıyorum. Filmimizin ‘62-84 Anlaşılmadı Merkez’ olan ismi, bu duruma dikkat çekiyor.  ‘GERÇEK’ TAKINTIM OYUNCU SEÇİMİ DE YANSIDI  ► Filmi çekmeye nasıl karar verdiniz? Oyuncu kadrosu nasıl şekillendi? Farkındalık için belki küçük bir katkımız olabilir diye düşündük. Eşim Nurdan da beni çok destekledi ve hep yanımda oldu. Filmimiz kadın cinayetlerinin yanında, trans kadınlara yönelik nefret cinayetlerini de ele alıyor. Sevgili Cansel ve Okşan’la tanıştım. Bana çok destek oldular ve dünyalarını açtılar. Cansu karakteri için Seyhan Arman’a ulaştık. Oynamayı kabul etti, filme çok katkısı da oldu. Gökhan Mumcu, artık daha çok yapımcı ama beni kırmadı. Göksu Girişken, Burak Çevik, Hamit Annak, Hulusi Öztürk, Özgür Sağlık memnun kaldığım oyuncu arkadaşlarımız oldu. Gerçek mekanlar konusundaki takıntım oyuncu konusunda da var. Filmdeki trans karakterlerin hepsini gerçek trans kadınlar oynadı. Göçmen rolündeki Tajsher Yakub da gerçekten Suriyeli bir göçmen.  ► Film maddi olarak sizi çok zorladı mı, destek aldınız mı? Bizim film, sanki uzun metraj bir filmin birkaç sahnesi gibiydi. Maddi olarak bir çözüm bulabilmek için çok uğraştım. Yerli-yabancı, destek olabileceğini düşündüğüm bütün kuruşlara başvurdum, görüşme talep ettim. Hiçbir dönüş olmadı ya da çok azı sonradan olumsuz olarak döndüler. Sonuç olarak, banka kredisi ile çektik filmi.  ► Kabul edildiğiniz seçkiler ve kazandığınız ödüller nasıl etkiledi? Filmimizi pandemi nedeniyle bir süre beklettim ve festivallere başvurup dönüşlerini beklemeye başladım. İlk olarak Antakya’dan gelen Jüri Özel Ödülü gerçekten çok anlamlı oldu. Sonra diğer ödüller geldi. Moralimizi çok yükseltti, sağ olsunlar. San Francisco’da onca film arasından seçkiye girmek de çok değerliydi. Suç ve Ceza Film Festivali’ni de finalist olarak tamamladık. Online gösterimlerle izleyicilerimize ulaştık, eleştiri okuyabildik, çok mutlu olduk.  ► Yeni bir proje ile ilgileniyor musunuz bugünlerde? Pandemi sürecinde “Yazmak için ne güzel bolca vakit var, bir sürü şey yazarım” sanıyorsunuz ama öyle olmuyor. Zorlanıyorsunuz. “62-84 Anlaşılmadı Merkez”in uzun versiyonunu yazmak istiyorum. İzlediğiniz bu 15 dakika versiyonu aslında çokça kısaltılmış bir versiyon. Çoğunu senaryoda, birazını da kurguda attık. Güldür Güldür Show’da Berat Albayrak’ın istifasına gönderme
O, hepimizin babası
Hilal Solmaz Kemal Aydoğan’ın yönetmenliğini üstlendiği, Onur Ünsal’ın oynadığı tek kişilik oyun; ırkçılık, sömürü, cinsiyetçilik, ekonomik bunalım, nefret suçu, ayrımcılık temalarına odaklanıyor. Oyunun yazarı, çağdaş edebiyatın önemli temsilcilerinden 28 yaşındaki Edouard Louis. Genç yazar sosyal şiddetin mekanizmalarını deşifre ediyor ve kendi aile deneyimine dayanarak sistemi sorguluyor. Öfkeli bir portre olan Babamı Kim Öldürdü? bazense şefkate dönüşüyor. Oyun yalnızca bir baba oğul çatışmasını değil, baskı ve sömürü düzeninin haksızlıklarını da anlatıyor. Yani, “Bu, hepimizin hikâyesi’ diyor. Tek kişilik oyunda Onur Ünsal, dikkatinizin dağılmasına kesinlikle izin vermiyor. Ünsal, mükemmel oyunculuk performansıyla oyunun nasıl toplumsal gerçekliğe evrildiğine adım adım tanıklık etmemizi istiyor.  Sahnede sade bir dekor var. Bir tarafta çalışma masası diğer tarafta ise bir hasta yatağı. Oyun başlarken siz yatağın boş olduğunu sansanız da dakikalar sonra harap olmuş bedeni, yorgun elleri ve takatsiz bakışlarıyla bir fabrika işçisiyle tanışıyorsunuz.  SÖZ KONUSU KAPİTALİZMSE FRANSIZ KALAMIYORUZ  Bir masada oturan, başı ellerinde bu genç adam Kuzey Fransa’da küçük, yoksul kasabada bir işçi sınıfının evine davet ediyor izleyiciyi. Babasına bakıyor ve bu bedenin nasıl böyle bakıma muhtaç hale geldiğini sorguluyor. İnsanları ve onların ilişkilerini ezen tahakküm mekanizmalarını deşifre ediyor. Genç adam anlattıkça hikâyenin ne kadar bizim ülkemize benzediğini görüyoruz. Baba çalıştığı bir fabrikada iş kazası geçiriyor ve yatağa bağımlı yaşamak zorunda kalıyor. Ancak devletten sosyal yardım alamıyor. Oyunu izlerken, Soma Maden Faciası’nda yaşamını yitirenler geliyor hemen aklımıza. 301 işçinin, ailelerinin yaşadıklarını kim unutabilir ki? Ya ardından gelen 15 yıllık ceza vicdanları rahatlatabilir mi? Söz konusu kapitalizm olunca anlatılanlara çok da Fransız kalamıyoruz.  Kapitalizm tarihi boyunca burjuvazi, bu düzenin sürdürülebilmesi için işçinin hem daha fazla üretmesini hem de bu sömürüye rıza göstermesini sağlayacak yöntemler geliştirmeye devam ediyor. Buna karşılık ülkemizde “sarı baret” Fransa’da “sarı yelek” mücadelenin simgesi oluyor.  İstanbul’da ardı ardına dev konutlar yükselirken orada meydana gelen iş kazaları, medyada birkaç dakikalık haberin ötesini geçebildi mi? Ya da her akşam televizyonlarımızda izlediğimiz koronavirüs tablosunda açıklanan vaka sayısındaki hayatları kimse merak etti mi? Bir hayatın değerli olabilmesi için kaç vaka daha olması gerekir?  Oyuna dönecek olursak, genç adam, iş kazası nedeniyle yatağa bağımlı kalan babasını kimin bu hale getirdiğini soruyor. Suçluları da oyunun sonunda buluyor. Kemal Aydoğan’ın ustalıkla sahneye koyduğu oyundan, pek çok soruyla ayrılıyorsunuz. Siz de uğradığımız haksızlıkların sorumlularını bulmak istiyorsanız “Babamı Kim Öldürdü?” oyunu tam size göre. Kaldı uzakta o en derin haz
Murat Tırpan Her ne kadar yeni neslin sinemaya düşkün olanları onu Tolga Karaçelik’in Kelebekler filminde, oto teybinden yükselen Baba şarkısıyla; televizyon izleyicileri ise Öyle Bir Geçer Zamanki’de dönen Beyaz Ev ile tanımış olsa da önceki gün kaybettiğimiz Erkut Taçkın bu ülkede Rock and Roll’un başlamasına neden olmuş bir sanatçıydı. Önce rock klasiklerini dinledik ondan -orijinalleri kadar iyi okurdu- sonra unutulmaz Türkçe yorumlarla çıktı karşımıza. Hem sinemayla da Ömre Bedel Kız ve Devlerin İntikamı filmleriyle çok daha önce, 60’larda kesişmişti yolu. O dönemki yorum gücünü görebilmek için 1967 yapımı, başrollerinde Fatma Girik ve Kartal Tibet’in oynadığı 1967 yapımı komedi filmi Ömre Bedel Kız’ın meşhur sahnesine alalım sizleri, iki tıklamayla ulaşabilirsiniz. İzleyin üşenmeyin. Orada Erkut Taçkın ve orkestrası “Dinçer Kontrastlar” sahnede meşhur Four Tops şarkısı Reach Out I’ll Be There’i seslendirir. Taçkın’ın dinamik ve tutkulu yorumu hem şarkının en önemli coverlarındandır hem de bu tuhaf filmin saykodelik tonuna güç katar. Çevresinde kadınların dört döndüğü bir Rock and roll sanatçısını oynar bu filmde Taçkın, bir nevi kendisini. Ellilerde başlamış ve altmışlara kadar dünyayı sarmış Rock and Roll ruhunun ülkemizdeki en önemli müzisyenlerindendi Taçkın. Bir başka önemli isim Ersan Erdura’nın da okuduğu, gençlik gruplarının çok önemli olduğu Heybeliada’daki Deniz Lisesi ve Deniz Harp Okulu’ndan çıkmaydı. Türkiye’de bu türün doğuşu da muhtemelen bu okula bağlanabilir. Deniz Harp Okulu’nda Durul Gence ve Erkut Taçkın’ın da aralarında olduğu genç denizciler kolaylıkla yurtdışına çıkabildikleri ya da çıkanlara plak siparişi verebildikleri için bu türden hızla haberdar olup icra etme şansına sahiptir. Taçkın da elbette kendisini askerliğe değil müziğe adamıştı. Lisedeki “müzik kariyerinin” ardından Ankara’ya yerleşti ve Durul Gence’nin yer aldığı SSS Sextet’e katıldı. Sonrasında kısa bir Almanya macerası ve orkestrasını da alıp yurda dönüş. Kariyerinde Durul Gence 5’lisinden Okan Dinçer ile birlikte ayrılıp kurduğu “Okan Dinçer ve Kontrastlar”ın yeri büyüktür; bu orkestra ile 1968 yılında yaptığı “Mühür Gözlüm” adlı 45’liği en önemli çıkışlarından biridir. Sonrasında Durul Gence ve Yurdaer Doğulu’nun da yer aldığı Emin Fındıkoğlu orkestrası ve elbette yetmişlerden itibaren şöhretinin tadını çıkardığı gazino ve kulüp dönemi.  ZEKİ MÜREN DİNLEYİCİSİNE ROCK PARÇALAR OKUMUŞ  Hep söylendiği gibi “Ünlü gazinolarda Zeki Müren dinleyicisine rock parçalar okumuş” olan, Türkiye’nin Elvis’i Taçkın Be Bop A Lula, Blue Suede Shoes, King Creole, What’d I Say gibi Rock and Roll klasikleriyle kendini ispatlamıştı, ama sonrasında Türkçe parçalarla kalbimizde ayrı bir yer edindi. 1975 tarihli, kendi adını taşıyan, Onno Tunç ve Garo Mafyan’lı plağı bu parçaların en iyilerini barındırır. Sonradan klasikleşen şarkılar bir yana o dönem popüler olan synthesizer’ın yanında saykodelik müziğin en önemli enstrümanlarından Mellotron kullanımıyla da nadir bir örnektir.  En meşhur şarkıları elbette Baba ve Beyaz Ev olmuştur, biri Sacha Distel’in A Casa D’Irene ikincisi ise Paul Anka’nın Papa adlı şarkılarının yorumudur ama hangileri daha iyidir tartışılır. Kopyanın orijinali geçtiği nadir anlardandır belki de bu muhteşem şarkılar. Benim bu konudaki favorim ise Gene Vincent’ın Be Bop a Lula şarkısına getirdiği yorum ya da What I’d Say Cover’ıdır ki bunlar, bir Kiyarüstemi filminin adındaki gibi: “Aslı gibidir”  Taçkın’ı tam yeniden keşfetmiştik ki yitirdik. 1980’lerin başında müziği bıraktığını açıklayıp herkesin hayali olan “küçük bir sahil kasabasına” yerleşmişse de önce doksanların ikinci yarısında yeniden toparlanan Durul Gence ekibinin solisti olarak, 2000’li yılların ortalarında da konserlerle yeniden karşımıza çıkmıştı. Kelebekler’de Baba’yı, Öyle Bir Geçer Zamanki’de Beyaz Ev’i, Masum’da ve Aşk 101’de ise Sevmek İstiyorum’u dinledik yeniden. Sonra yetmiş sekiz yaşında evinde kaybettiğimiz haberi düştüğünde önümüze çocukluğumuzu, o eski günleri düşündük. Ve ister istemez nereden nereye dedik kendi kendimize. Onun ve onun gibilerin zamanında yaptıklarına ve günümüzün sözde sanatçılarına bakıp şarkının sözlerini mırıldandık ister istemez:  “Nereden geliyorum? / Nereye gidiyorum? /Neredeyim ben?/ Bilmek istiyorum!..” Viral savaş ve içsel benlik…
Günümüz insanının yaşadığı hız yanılsaması, pandemiyle birlikte yaşanan izolasyonla kesintiye uğradı. Dijital teknoloji, sosyal medya ve görüntülü iletişim aracılığıyla izolasyonu sona erdirecek bir araç gibi algılandı önceleri, ama görüldü ki pandemiden önce de tecrit koşullarında yaşayan tüketim toplumu insanının yalnızlığını daha bir görünür kıldı süreç. Ekranda parça parça ve yan yana görünen, farklı mekânlardaki insanların, birbirlerine ve kendilerine bakabildiği bir yalnızlık. Görüntülü konuşmada, kişi hem karşısındakini, hem de kendisini görebiliyor ve o an başkalarına nasıl göründüğü daha bir önemli oluyor. Dijital teknoloji, izolasyona ve yalnızlığa bir çare olamadı, onu bütünüyle çıplak bir biçimde ortaya çıkardı sadece. Yüz yüzeyken kelimeler bedenlerden çıkan kanlı canlı bir şeyken, izolasyonla birlikte dijital kodlara dönüşerek canlılığını yitirdi sanki. İzolasyon, ilk başlarda kişinin kendi mahremiyetini ve içsel benliğini keşfettiği bir olanak gibi algılanmıştı pek çok kişi tarafından, ama şimdi sanki azar azar o benliğin ışığını söndüren bir etkiyi gözlemliyoruz; çünkü çok uzadı. Bebeklikten bu yana en önemli duygusal iletişim aracı olan dokunma da yasaklanınca… Kışla birlikte güneşin geri çekilmesi, belirsizliklerle dolu siyasi ve ekonomik durumlar, distopik havayı sanki daha da ağırlaştırdı. Bu süreçten sadece biyolojik açıdan değil, ruhsal açıdan da sağ salim çıkabilmenin yollarını bulmamız gerek. Winnicott’tan bu yana biliyoruz ki, zihin dediğimiz şey bebekte, yoklukta, bedenin ihtiyaçları ve ölüm gerçeğinin belirmesiyle ortaya çıkar. Bedensel canlılığımız, var olmaya devam edişimiz kesintiye uğradığında, bir engelle karşılaştığında kendimizi korumak için zihne ihtiyaç duyar ve bebeklik döneminde onu yaratmaya başlarız. Bu viral saldırı ve inkâr ettiğimiz ya da bastırdığımız ölüm gerçeği hayatın içine bu denli sokulduktan sonra, zihinsel bir dönüşüm kaçınılmaz. Bu dönüşüm olmadan içsel benliğimizi canlı tutamayız. Pandemiyi, üçüncü dünya savaşı olarak tanımlayan pek çok yazı okuyorum bu ara. Dünya bir savaşta. Bu savaşın özelliği, düşmanın görünmez ve güçlerinin tam keşfedilmemiş oluşu. Ama bu savaşın bir yandan içsel bir boyutu var. Aslında içsel yalnızlığımızın ve yalnız kalabilme kapasitemizin nasıl zayıflamış olduğuna tanık olunca, kendimizle ilişkinin diğer bütün canlılar ve doğayla ilişkimizden ayrı düşünülemeyeceğini anlamış olduk. Bizi güçsüz düşüren virüs değildi, bizi virüse karşı dayanıksız bırakan yanılsamalarla dolu uygarlığımızdı. Etik, siyasi, kültürel ve ekonomik varlığımızın nasıl bir kriz içinde olduğunu gördük, bağışıklığın sadece biyolojik ve psikolojik boyutlarla açıklanamayacağını… Örneğin yaşlıların toplum içindeki o görünmez, görmezden gelinen hâli ortaya çıktı. Onları evlere hapsedilen, huzurevlerinde kaderlerine terk edilen hâli, bize yeniden bir toplum nasıl birlikte yaşar sorusunu sordurtabilmeli. Geleneksel değerlerin kusurları ve sorunları olsa da, tüketim toplumunun getirdiği yeni değerlerin çok daha sorunlu olduğu, insanları fayda ölçütüne göre sınıflayıp sınırlandırdığı, yaşlılara reva görülen tutumlarla iyice açığa çıktı. Kurumların birer hayal kırıklığına dönüşmesi ve işlevsizliğinin ortaya çıkması da başka bir yüzleşme alanı açtı. Neoliberalizm ve aşırı küreselleşmenin dijital teknolojiyle birlikte insanı ve toplumu bir arada tutan bağları nasıl tahrip ettiğini, nasıl yalnızlaştırdığını görebilmemiz gerek. Bu üçüncü dünya savaşından sonra, bir şeylerin eskisi gibi olmayacağı kesin, olumlu ya da olumsuz… Dünyayı saran bu kasvetli ve distopik havaya rağmen, umudu korumak gerek… PEN Yazarlar Derneği, tacize karşı ‘Onur Komisyonu’ kurma kararı aldı
PEN Yazarlar Derneği, “edebiyat sektöründeki kadın yazar, çevirmen ve yayıncıların maruz kaldıkları taciz ve benzeri davranışlara karşı önleyici, onarıcı bir adalet sağlamak” amacıyla, sektörün bütün unsurlarını bir araya getiren bir Onur Komisyonu kurma kararı aldı. Türkiye Yazarlar Sendikası, Çevirmenler Birliği, Türkiye Yayıncılar Birliği gibi kurumlara ortak çalışma çağrısı yapan PEN, komisyonun hem bu tarz vakalar olduğunda mağdurun başvurusuyla faile gerekli uyarıları yapmayı, hem de mağdura avukat, psikoterapist gibi ilgili mesleklerin gönüllü desteğini sunmayı hedeflediğini belirtti. PEN Yazarlar Derneği Yönetim Kurulu, komisyonun yola çıkış ilkesinin PEN Kadın Hakları Bildirgesi’ndeki şu satırlar olduğunu ifade etti: “PEN gerek ev duvarları arasında, gerekse kamu alanında kadına yönelik tüm şiddet biçimlerinin tehlikeli sansür türlerine yol açtığı görüşündedir. Dünyanın her yerinde kültür, din ve gelenek çoğu kez insan haklarından üstün tutulmakta, kadın ve kızlara zarar vermeye yönelik birer gerekçe sayılmaktadır. “PEN açısından, bir insanı susturmak onun varlığını inkârdır. Bir tür ölümdür. Kadınlar yaratıcılık ile bilgi alanlarında her bakımdan özgürce davranamazsa insanlık eksik ve yoksun kalır.” TGC, Hasan Ali Toptaş’a verilen ödülü iptal etti
Türkiye Gazeteciler Cemiyeti (TGC) Yönetim Kurulu, edebiyat dünyasına ilişkin taciz ifşalarına dair açıklama yaptı ve Hasan Ali Toptaş'a 2013 yılında verilen Sedat Simavi Edebiyat Ödülü'nün iptal edildiğini duyurdu. TGC Yönetim Kurulu'nun açıklamasında “Kadınlar çalışma yaşamının her kademesinde başarıyla yer almaktadır. Karşılarındaki en önemli engellerden birinin işin zorluğu değil, iş hayatında karşılaştıkları cinsel tacizler olduğu ortadadır ve bunun her gün birçok örneği kamuoyuna yansımaktadır. Kadınlara, erkeklere, çocuklara yönelik şiddet, cinsel içerikli, bedensel, sözlü saldırı ve bezdiri içeren her türlü davranış taciz ve suçtur. Günümüzde yasal düzenlemelerle engellenmeye çalışılan cinsel tacize karşı toplumun her bireyi ve kurumu karşı çıkmakla sorumludur. TGC Kadın Gazeteciler Komisyonu bu konuda yıllardır bir çalışma yürütmektedir. Hazırlanan Toplumsal Cinsiyet Eşitlikçi Haber Kılavuzu ile hem kadın habercilerin yaşadıkları sorunlar gündeme taşınmış, hem de kadın haberlerinin nasıl hazırlanması ve medyada nasıl yer alması gerektiği ile ilgili ilkeler ortaya konulmuştur” ifadeleri yer aldı. “HER TÜRLÜ ŞİDDET VE TACİZİN KARŞISINDAYIZ” TGC Yönetim Kurulu’nun, son günlerde edebiyat alanında gündeme gelen bazı yazarların isimlerinin geçtiği cinsel taciz iddialarını gündemine alarak değerlendirdiği bildirilen açıklamada, “Bu yazarlardan biri olan Hasan Ali Toptaş 2013 Sedat Simavi Edebiyat Ödülü’nü almıştı. Hasan Ali Toptaş'ın kamuoyuna yaptığı açıklamalar da dikkate alınarak konu değerlendirilmiştir. Yönetim Kurulu TGC internet sitesindeki 2013 TGC Sedat Simavi Ödülleri’ni kazananlar listesinden Hasan Ali Toptaş’ın adının kaldırılarak verilen Edebiyat Ödülü’nün iptal edilmesine karar vermiştir. Türkiye Gazeteciler Cemiyeti olarak her türlü şiddet ve tacizin karşısında olduğumuzu bir kez daha kamuoyunun bilgisine sunarız” denildi. NE OLMUŞTU? Edebiyat dünyasında yaşanan taciz vakaları gündeme gelmiş ve çok sayıda kadın kendilerini taciz eden ünlü erkek yazarları ifşa etmeye başlamıştı. Yazar Pelin Buzluk da, yazar Hasan Ali Toptaş tarafından cinsel saldırıya uğradığını açıklamıştı. Toptaş önce suçlamaları reddetmemiş ve özür dilemiş, ardından özrünü geri alarak ‘vicdanının rahat’ olduğu söylemişti. Açıklamanın ardından Everest yayınları Hasan Ali Toptaş ile yollarını ayırdıklarını belirtmiş, yapımcı Müge Büyüktalaş da Toptaş’ın romanından uyarlanan “Kuşlar Yasına Gider” film projesini iptal ettiklerini duyurmuştu. Mersin Ticaret ve Sanayi Odası tarafından verilen ve bu yıl Hasan Ali Toptaş’a giden Mersin Kenti Edebiyat Ödülü de yazardan geri alınmıştı. BluTV'den 'Çıplak' dizisinin yayından kaldırılması hakkında açıklama
BluTV, yönetmenliğini Can Evrenol'un yaptığı 'Çıplak' dizisinin yayından kaldırılması hakkında açıklama yaptı. BluTV'nin sosyal medya hesabından yapılan açıklamada, "Sevgili BluTV izleyicileri, dünden beri gündemde olan 'Çıplak' isimli dizimizle ilgili sizleri bilgilendirmek isteriz. 18 yaş altı çocuk kilidi uygulamamızı aktive etmeyi planladığımız bir dönemde olduğumuz için Çıplak dizisini kısa bir süreliğine erişime kapatmış bulunuyoruz. Teknik prosedürler tamamlandıktan sonra içeriğimiz yeniden izleyicilerimizle buluşacaktır." denildi.  ÇIPLAK'IN KONUSU Senaryosunu Merve Göntem ve Can Evrenol'un birlikte kaleme aldığı, görüntü yönetmenliğini Orkun Göntem'in, yönetmenliğini Can Evrenol'un yaptığı Çıplak, yurt dışında yaşamak için para biriktirmek isteyen ve bu amaçla eskortluk yapan Eylül adındaki genç bir kadının hayatına odaklanıyor. Bir doğum günü partisine katılan Eylül, partinin sahibine aşık olur ve planları değişir. Çıplak, geçtiğimiz haziran ayında prömiyerini yapmıştı ve ikinci sezon onayı almayı başarmıştı. NE OLMUŞTU? Cüneyt Özdemir bir videosunda BluTV'de yayımlanan Çıplak dizisinden bahsetmişti. Özdemir, Twitter hesabında "Aman RTÜK Başkanı Bekir Şahin bey ve sansür kılıcı görmesin!" ifadelerini kullanmıştı. Bu paylaşımın ardından Çıplak dizisi Blu TV'den kaldırılmıştı. Uğur Işılak'tan AKP'ye '1000 TL' tepkisi
AKP'li Cumhurbaşkanı Recep Tayyip Erdoğan’ın “Dombra” adlı meşhur seçim şarkısını yapan eski AKP Milletvekili Uğur Işılak, Kültür ve Turizm Bakanlığı tarafından müzisyenlere destek amacıyla verilecek 1000 TL'ye tepki gösterdi. Işılak, Kültür ve Turizm Bakanlığı tarafından müzisyenlere destek amacıyla verilecek 1000 TL'yi sosyal medya hesabı Twitter üzerinden değerlendirdi. Işılak, “Vusûlsüzlük usûlsüzlüktendir diye bir kelam-ı kibarımız var bizim. Kaş yapayım derken göz çıkarmak da bunun farklı bir boyutu. Demem o ki, lütufta bulunmak başka bir şey, omuz vermek başka. İnce ruhlular anlamıştır meramımızı; kabalara sözümüz yok” mesajını yayımladı.  Kültür ve Turizm Bakanlığı, Koronavirüs salgını nedeniyle sanatçılara 1000 TL yardım vereceklerini açıklamıştı. Ancak, bu bir proje haline getirilip sanatçıların MESAM ve benzeri meslek örgütlerine üye olmalarının yanı sıra, mesleğe dair bir anısıyla birlikte video çekmeleri de istendi. Öte yandan, uzunca bir kayıt sisteminin de olduğu belirtildi. Müzisyenler bu uygulamaya isyan etmişti. Şair Seyyidhan Kömürcü: ‘Gördünüz mü?’ diyen bir şiir
Oğuzcan Ünlü Ülkemizde şiirin dikkat çeken şairlerinden Seyyidhan Kömürcü, Hasar Ayini ve Dünya Lekesi’nden sonra üçüncü şiir kitabı Kendinin Ağacı’nı okurlarla buluşturdu. Yaşar Nabi Nayır, Arkadaş Zekai Özger, Nüzhet Erman ve Homeros şiir ödüllerine sahip Kömürcü ile şiirde görselliği, felsefeyi, doğayı, mekânları, çok dilliliği, ironiyi, şakayı ve lirizmi konuştuk. ► Son şiir kitabınız Kendinin Ağacı geçtiğimiz günlerde okurlarla buluştu. Şiirlerinizden hareketle, görsellik ve şiir diliniz hakkında neler söylemek istersiniz? Görmek neden önemlidir? Görmek maalesef idrak etmenin temel koşulu. Bu yüzden de önemli. Her şey görmekle başlıyor. Ömrümün bir dönemini görmeyerek geçirmek isterdim. Görünce olan oluyor da görmeyince ne oluyor acaba. Güzel sanatlar eğitimi aldım. Bakmak ve görmek arasındaki bariz farkı genç yaşlarımda hissettim. Bir şeye ikinci kez bakmanın, ayrıca bakmanın şiirime çok etkisinin olduğunun farkındayım. Görmenin lanetli tarafları da çok, keşke görmeseydik dediğimiz çok şey görüyoruz. Bir kez görüldü mü de silinmiyor artık. Kalıyor gözlerimizin hafızasında. Sahip olmanın başlangıcı da sayılır görmek. Sahibi olduğumuzun, sahibimiz olmaya başladığı tehlikesiyle, görmekten ve dolayısıyla tanıklık etmekten pek memnun olduğumu söyleyemem. Tekrar başa dönecek olursak, her şey gördüğümüz kadar başımıza gelir. Gördüğümüzden birinci derecede mesul sayılırız. Yazdığım şiir, gördüğümü göstermek, hatırlatmak ve anlatmak üzerine kurulu olduğu için, adeta ‘Gördünüz mü?’ diyen bir şiir. ‘Gördünüz mü?’ diyen bir şiirde görselliğin, hafıza etmenin ve ortaklaşmanın önemi büyük.  ► Felsefenin ve doğanın edebiyatla binlerce yıllık ilişkisi var. Şiirlerinizde felsefeyi ve doğayı estetize ederken nelere dikkat ediyorsunuz? Doğa zaten estetik bir alan aslında. İşgüzarlıktan olmalı biz sanki doğada bir yamukluk varmış gibi sürekli düzeltmeye çalışmışız. Ve artık bu gereksiz müdahalenin sonuçlarını gözle görülür düzeyde yaşıyoruz. Estetik yamuk bir şeydir. Her şeyi kendimizce düzeltmenin, düz etmenin estetiği yok ettiğini düşünüyorum. Bu açıdan bakıldığında edebiyatın ya da sanatın doğayı estetik edecek gücü olduğunu düşünmüyorum. Olan bir şeyi anlatmak, o da yetmedi yazmak insanın doğa karşısındaki zayıflığını anlatır bize. Olan bir ağacı anlatmak, yazmak, resmini yapmak, üstelik buna da estetize etmek demek büyük bir yanılgı. Kendinin Ağacı’nda insanla anlatamadığımı doğayla anlatmayı denedim. Ama asla ağacı, ovayı, yaprağı olduğundan daha güzel anlatabileceğimi düşünmedim.  Felsefe de buna benzer bir saikle girer şiirime. Şiirde felsefe yapmamaya dikkat ederim. Bu hem şiire hem de felsefeye zarar verir bence. Bilgiyi ve düşünceyi şiirde göstermek, üstelik bildiğini göstermek bana göre mecbur kalınmadıkça gereksiz bir çaba. Bilen şiir, bilen şair sevimli gelmez bana, bildiğini gösteren şiire ve şaireyse katlanamam.  ► Biraz mekânlardan bahsetmek istiyorum. Diyarbakır’ın, Mardin’in, İstanbul’un ve Bodrum’un üzerinizde etkisi var. Kentlerle ilişkinizi neler belirliyor? Bu şehirler dönem dönem yaşadığım şehirler. Hepsinin şiirimde etkisi var. Yaşadığım yerler yazdığım şeylere giriyor. Hikâyeli yaşıyorum sanırım. Durup dururken ya da akla ilk gelen sebeple bir şehirde kalmadım. Bodrum deniz kum güneştir ilk düşündüğümüzde. Ama benim hafızamda öyle değil. Kendinin Ağacı oluşurken bu dört şehirde yaşadıklarım, düşündüklerim girdi kitaba. Bazen bir kısmını düşünmek için birinden birine gittim. Bu güzel bir duyguydu. Bu kısmı Mardin’de olmasam yazamam dediğim zamanlarda şiirin beni bir yerden bir yere götürme gücü büyüleyiciydi. Yaptım.  SÖZ KONUSU EDEBİYATSA DİLSİZLEŞTİĞİMİ HİSSEDİYORUM  ► Çok dillilik Türkçe şiir yazımını nasıl etkiliyor? Örneğin, Kürtçe bilen şairlerin daha zengin bir dil havuzundan şiir yazdıkları görülüyor…  Birden fazla dil bilmenin birden fazla duygu ve düşünme biçimi yarattığını sürekli hissediyor ve şanslı buluyorum kendimi. Ama bir dili bilmenin o dilin edebiyatı için yeterli olmadığının da farkında olmamız lazım. Son zamanlarda söz konusu edebiyat olunca dilin nasıl aradan çıktığını ve dilsizleştiğimi de hissediyorum. Dili unutuyorum ben artık yazarken. Dil, yazarken ya da okurken değil de konuşurken ya da dinlerken hissettiğim bir şey.  ► Günümüz Türkçe şiirinde ‘ironi, oyun ve alay’ gibi kavramların hatırı sayılır derecede kullandığını görüyoruz. Bu aynı zamanda yerleşik iktidar ilişkilerinin kırılması bağlamında önem kazanabiliyor. Siz buna katılıyor musunuz? Katılırım elbette. Şiir bir şeyi başka demek üzerine kurulu bence de. Başka demek için ironi ve oyun elbette çok gerekli. Ama bu konu da hassas. Bazen de bunu yapan ama şiirden epeyce uzaklaşmış metinler, kitaplar ve üsluplarla da karşılaşıyorum. Etkisi, ölçüsü ve müziği de önemli. Şakayla ironiyi karıştırmamak lazım. İroni yaşantıya güç katan bir olguyken “şaka can alır” çünkü. Rosebud kimin eseri?
Bu yılın yabancı filmlerinde nal topladığım söylenebilir. Daha önce yazdığım “The Trial of the Chicago 7/Şikago Yedilisi’nin Yargılanması” dışında, görmeyi çok istediğim filmlerden pek azına ulaşabildim. “Mank” için de Netflix’e duacıyız. Başından beri en merak ettiklerimden biri olan (hasta bir Frances McDormand hayranıyım) “Nomadland” için ise en olumlu tahminler Şubat ayında görebileceğimiz şeklinde. Gerçi benim bir de animasyonum var ama (Wolfwalkers), o konuda pek ümitli değilim. Ama David Fincher’in yönettiği, yıllardır yapmak için uğraştığı “Mank”ı nihayet gördüm. Her şeyden önce, edebiyata, kelimelerin sihrine oldum olası kapılmış biri için gerçek bir hazineydi. Senaryo, David Fincher’in babası Jack Fincher’a ait. Filmin Upton Sinclair’in aday olduğu valilik seçimi üzerinde durmasını eleştiren bir-iki eleştiri okudum ama Fincherler için bunun önemli bir konu olduğuna inanıyorum. Aslında Herman J. Mankiewicz için de bir ölçüde öyle olduğu anlaşılıyor.  “Mank”teki bütün olayların tarihe tamı tamına uymadığını anlıyorsunuz ama önemi yok, çünkü karakterler hakiki: meşhur yönetmenler, yarı yarıya unutulmuş olanlar, senaristler, yıldızlar ve patronlar. Herm/Mank’ı oynayan Gary Oldman başta olmak üzere yerli yerine oturmuş bir kadrosu da var. Umursama noktası gelip çatana kadar Mank’in sataşmalarına, eleştirilerine hoşgörüyle yaklaşan William Randolph Hearst’te Charles Dance, özellikle onu boş ziyafet salonundan kapıya kadar götürdüğü bölümde harika. Pek sevmediğim Amanda Seyfried, Mank’ın New York’tan arkadaşı, Willie’nin uzatmalı sevgilisi, sarışın ve kendine elverecek kadar zeki yıldız Marion Davies’te (ki en büyük kazığı, o sırada adı “America” olan Welles filminin senaristi olan arkadaşından yemiş) çok iyiydi. Mank’in genç Orson’a taktığı hafif alaylı “dahi çocuk” adının ona takılmış “harika çocuk” lakabıyla kafa bulduğunu düşündüğümüz stüdyo adamı Irving Thalberg’de Ferdinand Kingsley’i çok beğendim. Hızır’la fırtına arası bir görevle, bacağı üç yerden kırık, içkileri karneye tabi, çöldeki bir evcikte sekreteri ve fizik tedavicisi, başında Orson Welles’in eski dostu John Houseman (Sam Troughton) ile kimin yazdığı bugün bile tartışmalı olan “Citizen Kane” senaryosunu yazan Mank’le yakın bir karşılaşma yaşayan Welles’de de, kıymetlimiz Tom Burke var. Mankiewicz’in “Zavallı Sara” dediği karısında Tuppence Middleton da dikkati çeken oyunculardandı. Zaten, hemen hemen hepsi öyleydi. Sevimli sarhoş, kötü kumarbaz, sivri dilli ama yufka yürekli müthiş yazarda son yılların en iyi performanslarından birini sunan (biri de benim için, 89 yaşında yitirdiğimiz John Le Carré’nin “Köstebek”indeki Smiley’dir) Gary Oldmanın performansı geçen yıl “Darkest Hour”daki performansı ile kıyaslanıyor. Doğrusu, Sir Winston da, Mank de ağızlarından bazen bal damlayan, bazen zehir püskürten lafbazlar, ne denir? Ben kendi payıma aktörün bu performansının filmi sırtında taşıdığını ve “birini oynamak”tan uzak olduğu görüşündeyim. Geri dönüşlerde ayaklarını sürüye sürüye yürüyen, komik saçlı, bitkin duruşlu, bazen umudu kırılmış, bazen alaycı bakışlı Mank, belki de onu hiç görmediğimiz için bize olabildiğince gerçek geldi. 1930-35 arası Hollywood’un stüdyoları, çekimler, insan ilişkileri ise, filmin en büyük hediyelerinden derim. Görüntü yönetmeni Erik Messerschmidt ile film müziğinin bestecileri Trent Reznor ve Atticus Ross’a selam olsun! Başlıktaki Rosebud nereden mi çıktı? Anlamı için hiç aklımıza gelmemiş bir öneri var da…  BluTV, Çıplak dizisini yayından kaldırdı
Haziran ayında BluTV ekranlarında ilk sezonuyla izleyicilerle buluşan, yönetmenliğini Can Evrenol'un yaptığı 'Çıplak' dizisi yayından kaldırıldı. Gazeteduvar'da yer alan habere göre, dizinin yapımcısı olan TN Yapım'ın Genel Koordinatörü Merve Göntem, yayından kaldırma kararıyla ilgili olarak, "İkinci sezon çekimlerini bitirmemize günler kala, BluTV'den gelen bir telefonla dizinin yayından kaldırıldığını öğrendik" dedi. ÖZDEMİR'İN PAYLAŞIMI TEPKİ ÇEKMİŞTİ Diziye ilişkin Youtube üzerinden yayın yapan gazeteci Cüneyt Özdemir de bugün dizinin fragmanını paylaşmış ve videonun devamında açıklamalarda bulunmuştu. Diziyi çok beğendiğini ve günümüz gençliğinin çok beğeneceğini belirten Özdemir, dizinin cesur sahnelerinden de bahsetmiş, RTÜK başkanına gönderme yaparak bir tweet paylaşmıştı. Özdemir paylaşımında "Aman RTÜK Başkanı @ebekirsahin bey ve sansür kılıcı görmesin!" ifadelerini kullandı. Özdemir, bir süre sonra hedef göstermekle suçlanan paylaşımını sildi. Özdemir'in paylaşımının ardından BluTV kullanıcıları platform katoloğunda diziye ulaşamadı. Konuyla ilgili olarak BluTV tarafından henüz bir açıklama yapılmadı. Çok sayıda kullanıcı, sosyal medyada platform üyeliklerini iptal edeceklerini belirtti.  ÇIPLAK DİZİSİNİN KONUSU Senaryosunu Merve Göntem ve Can Evrenol'un birlikte kaleme aldığı, görüntü yönetmenliğini Orkun Göntem'in, yönetmenliğini Can Evrenol'un yaptığı Çıplak, yurt dışında yaşamak için para biriktirmek isteyen ve bu amaçla eskortluk yapan Eylül adındaki genç bir kadının hayatına odaklanıyor. Bir doğum günü partisine katılan Eylül, partinin sahibine aşık olur ve planları değişir. Çıplak, geçtiğimiz haziran ayında prömiyerini yapmıştı ve ikinci sezon onayı almayı başarmıştı. Erkut Taçkın yaşamını yitirdi
Türk Rock müziğinin ilk temsilcilerinden Erkut Taçkın 78 yaşında hayatını kaybetti. Taçkın'ın uzun zamandır kanser tedavisi gördüğü biliniyordu. 78 yaşındaki müzisyen Türk rock müziğinin ilk temsilcilerindendi.  Erkut Taçkın, denizci bir yüzbaşının oğlu olarak İstanbul’da doğdu. İlk ve ortaokulu bitirdikten sonra Heybeliada'daki Heybeliada Deniz Lisesi'ne girdi. 1955 yılında Deniz Harp Okulu ve Lisesi "Genç Denizciler" orkestrasına katılarak müzik hayatına başladı. Deniz Harp Okulu ve Lisesi Orkestrası ve Lokal Grubu gerçek anlamda vokal yapan ve Rock'n Roll çalan ilk müzik topluluğu olarak tarihe geçti. Orkestrada Güngör Yücel, Ersin Yüce, Erkan Gürsal, Durul Gence ve solist olarak da Erkut Taçkın vardı. İlk sahne deneyimini 14 Mart 1956 tarihinde gerçekleştirilen Askeri Tıbbiyeliler Balosu’nda yaşadı. Bu konserde Erkut Taçkın, vokalin yanı sıra grup arkadaşlarının eline tutuşturduğu trompeti de çalmaktaydı. Hareketli bir mizaca sahip olan Erkut Taçkın, bu dönemde “Rock'n Roll” tarzında karar kılmıştı. Okul haricinde de çalmak isteyen grup bir süre sonra grubun ismini Erkan Gürsal’ın takma ismi olan Somer Soyata olarak değiştirmiştir. 1962 yılının yaz aylarında Erkut Taçkın, Almanya'ya işçi olarak gitmeye karar verdi. Grup, bu nedenle, son konserini de Ankara Koleji'nde verdi. Jüpiter Kenteti'nin kurucusu ve gitaristi Yurdaer Doğulu da bu konser için gruba katılmıştı. Erkut Taçkın, Almanya'ya işçi olarak gittiğinde Ford fabrikasında sekiz ay çalıştı. Bu dönemde Münih'teki arkadaşlarının daveti ile aralarında Alman müzisyenlerin de bulunduğu “Black Points” adlı müzik grubuna katılıp 1966 yılına kadar Münih'te müzik yaptı. Bu grup 1965 yılında Durul Gence’nin Almanya’ya geçişi ile Erkut Taçkın ve Durul Gence 5’lisi adını aldı. 1966 yılında Türkiye'ye geri gelen topluluk, vokalde Erkut Taçkın, bateride Durul Gence, orgda Tanju Öğe, ritm gitarda Sepp Federauer, solo gitarda Fritz Lutz ve bas gitarda Heinz Escher'den oluşuyordu. Grup, Türkiye'ye geldikten sonra beat müziğinin sürükleyici lokomotif gruplarından biri oldu. Grup, 1966 yılında bir kadro değişikliğine uğrayarak, Fritz Lutz, Metin Altın (saksofon, flüt), Okan Dinçer (org), Boo Suder (bas ve gitar), Durul Gence ve Erkut Taçkın’dan oluşan bir kadroya evrildi. 1967 Mayıs’ında easy listening ve stüdyo orkestrası olma yönünde değişim geçiren Durul Gence 5’lisinden Okan Dinçer ile birlikte ayrılan Erkut Taçkın, Dinçer’in kurduğu “Okan Dinçer ve Kontrastlar” ile birleşti. Erkut Taçkın, bu orkestra ile 1968 yılında yaptığı “Mühür Gözlüm” adlı 45’lik plağı kariyerinde önemli mihenk taşıdır. Erkut Taçkın, 1968 yılında “Okan Dinçer ve Kontrastlar” orkestrasından ayrılarak; Durul Gence ve Yurdaer Doğulu'nun da yer aldığı Emin Fındıkoğlu’nun kendisi için kurduğu büyük orkestra ile çalışmaya başladı. 1969 sonrasında ise Erkut Taçkın, kısa süreli gazino ve kulüp çalışmalarında bulundu. 1975 yılında yaptığı "Beyaz Ev" adlı şarkısı hala akıllardadır. 1976 yılının Şubat-Kasım ayları arasında Ayten Alpman ile sahnede bir ikili oluşturdu. 1978 yılında müziği bırakacağını açıkladı. 1980 yılının hemen başında Güney’de bir otel satın alan Taçkın’ın profesyonel müzik hayatı böylelikle sona ermiş oldu. Rock'n'Roll kralı Erkut Taçkın, profesyonel müziği bırakıp Kalkan’da bir otel satın aldı. Böylelikle Taçkın müziği bırakmamakla birlikte sahneye ara vermiş oldu. 1990’ların ikinci yarısında Bolluca Çocuk Köyü yararına yaptıkları konserler ile yeniden toparlanan Durul Gence ekibinin solisti olarak sahne aldı. 2000’li yılların ikinci yarısından itibaren müzik çalışmalarına devam etti. 1967 yılında Ertem Eğilmez yönetmenliğindeki “Ömre Bedel Kız“ adlı filmde Kartal Tibet ve Fatma Girik ile birlikte oynadı. Yine 1967 yılında “Devlerin İntikamı” adlı filmde Fikret Hakan ve Tanju Gürsu ile birlikte oynadı. Yazar John Le Carre yaşamını yitirdi
Kendisi gerçek olmayan halk!
Türkiye televizyon tarihinde yepyeni bir şiddet dönemini açan, günümüzün Çukur gibi şiddet güzellemelerinin de yol göstericisi olan Kurtlar Vadisi (2003) dizisi konuşulurken seyirci kitlenin üstünde en çok durduğu konu, dizideki öykü ve karakterlerin gerçek kişi ve olaylardan esinlendiği söylentileriydi. Polat Alemdar karakterinin ülkücü terörist Abdullah Çatlı’dan, mafya babası Laz Ziya’nın damadı olan Süleyman Çakır karakterinin Dündar Kılıç’ın damadı ve bugünlerde epey popülerleşen Alaattin Çakıcı’dan esinlenildiği, dizideki olayların Kasım 1996’da Susurluk Skandalı’yla ortaya çıkan devlet-mafya terör ilişkilerini anlattığı söyleniyordu. Dizinin senaryo danışmanlığını da istihbarat-mafya-terör ilişkilerine dair kitaplarıyla ünlenen Soner Yalçın yaptığına göre, söylentilerin belli ölçüde doğruluk payı da vardı. Aslında bu ‘gerçek olma’ hali neredeyse tüm diziler için geçerlidir; senarist başka bir gezegenden gelmiş olamayacağına göre, Süper Baba veya Çemberimde Gül Oya, hatta Mahallenin Muhtarları gibi komedi dizileri bile en az Kurtlar Vadisi kadar gerçek olay ve karakterlere dayanmaktadır. Ama toplumun ‘devlet baba’ kültüyle biçimlendirilen zihninde sokağın, esnafın, öğrencinin, fabrikada çalışan işçinin, yani bizzat halkın gerçeği, tetikçilerin eğilip bükülerek sunulan kirli ideolojik gerçeği kadar önemli değildir. Hadi Kurtlar Vadisi’nin ülke gerçekliğinin birebir yansıması olduğunu varsayalım, o zaman ‘gerçeklik sevdalısı’ seyirci kitlenin sorması gereken asıl sorunun şu olması beklenirdi: İzlediğim bu gerçekliğin benim hayatımda denk düştüğü yer neresidir? Başka hiçbir kaynağa bakmadan, tek bir kitap karıştırmadan, sadece dizi üzerinden verilebilecek yanıt da basittir aslında: Ağzından ‘vatan millet Sakarya’yı düşürmeyen teröristler ve mafya devleti ele geçirmiş, bu ülkenin kaymağını yiyorlar. Şu ekranda kahraman olarak sunulan karakterler ve tetikçi tiplerin bir teki bile toplumsal üretime katkıda bulunmuyor. Bunların emekle tek ilişkisi emek düşmanlığında ortaya çıkıyor. Rasyonel bir toplumsal yapıda böyle bir değerlendirmenin ardından, hem bu tür dizilere hem de ülkücü mafya-terör-devlet üçgenine karşı bir tepki gelişmesi beklenir. Oysa bildiğiniz gibi tam tersi oldu; emek ilişkilerinin olabildiğince görünmezleştirildiği, koskoca gerçeklik olgusunun basitçe silah, milliyetçilik ve hamasete indirgendiği diziler reyting rekorları kırmayı sürdürürken, oylar da yakın tarihte görülmüş en büyük halk düşmanlarına verildi. Giriş jeneriğinde ‘gerçek bir yaşam hikâyesi’ olduğu özellikle belirtilen Masumlar Apartmanı gibi dizilerin gördüğü ilgiye bakılırsa, toplumun bu ilginç ‘gerçeklik sevdası’ hâlâ çok etkin. Ama işler öyle sarpa sardı ki, 17 yıl önceki gibi bir gerçeklik algısından söz edebilmek bile artık mümkün değil. 17 yıl önce, Metin adlı 45 yaşında bir adamcağız avcuna ‘İŞ-AŞ’ yazıp kendini astıktan (Samsun, 11 Aralık 2020) sadece bir gün sonra iktidarın başı ekrana çıkıp “Hiçbir vatandaşımızın işsiz ve aşsız kalmamasını temin ettik.” (Ankara, 12 Aralık 2020) diye rahat rahat yalan söyleyemezdi. Şimdi, bunca yalan söyleyen bir iktidar bu halktan hâlâ oy alabiliyorsa, ya bu toplumun gerçeklikle hiç de iddia ettiği gibi ve kitle kültürü ürünlerine gösterdiği şekilde ilişkisi yoktur, ya da gündelik yaşamında bir türlü ulaşamadığı gerçekliği, olgular düzeyinde değilse de en azından duygular düzeyinde televizyon dizileriyle ikame etmeye çalışmaktadır. Her iki ihtimalde de toplumun yalanla ilişkisi, gerçekle ve doğruyla olduğundan çok daha sahicidir. Verili toplumsal alan öyle bölünmüş durumda ki, yalanın yalanlığı ve gerçeğin gerçekliği hakkında uzlaşabilmek mümkün görünmüyor. Öyleyse, önce gerçeklik algısını nasıl dönüştürebileceğimizi tartışmak lazım. Bunun içinse, belki yalanların gerçekliği ve gerçeklerin yalanlığı üstüne düşünce oyunları ve anlatıları da içeren yeni bir kültürel akıl geliştirmek... Belki böylece halkı yeniden gerçekleştirmek mümkün olabilir. Aramızda rekabet yok dayanışma var
Işıl ÇALIŞKAN Anadolu rock müziğin mihenk taşlarından Moğollar, 53’üncü sanat yılını kariyerlerine yaraşır bir albümle kutluyor: Anatolian Sun (Anadolu Güneşi). Müziğiyle ve duruşuyla dünyamızı aydınlatan grup, 11 yıl aradan sonra iki ayrı albüm halinde plak formatında ve dijital olarak yayımladığı 16 şarkılık albümle dinleyici karşısında. Doğrudan plağa kayıt teknolojisiyle kaydedilen albüm, herhangi bir düzenleme yapılmaksızın tek seferde canlı olarak kaydedildi. Gülbaba Records & Night Dreamer Records etiketiyle yayımlanan albümün prodüktörlüğünü BaBa ZuLa grubundan Murat Ertel üstlendi. Grubun üyeleri; Cahit Berkay, Taner Öngür, Serhat Ersöz, Emrah Karaca ve Kemal Küçükbakkal ile albüm vesilesiyle konuştuk. ►Anadolu güneşi anlamına gelen Anatolian Sun’un ardındaki anlamı sizden dinlemek isteriz… Taner Öngür: Malum, 1969’da Anadolu pop ve 1993’te Anadolu rock terimleri ilk olarak bizim tarafımızdan telaffuz edilmiştir. Albüm öncelikle yurtdışındaki dinleyicilere yönelik yapıldığı için, böyle bir ismi uygun gördük. Anadolu kültürü binlerce yıldır çok çeşitli halkların yarattığı bir kültür. Biz bugün bunun farkında olsak da olmasak da bu gerçeği kimse değiştiremez. Tarih boyunca bu topraklarda çeşitli krizler, ihtilaflar yaşanmış olabilir. Hala da yaşanıyor olabilir. Ama bir gün, bu topraklarda yaşayan insanlar belli bir huzur sağlandığında, bu geçmişten süzülüp gelen kültürün, bir güneş gibi ışıdığını hissedeceklerdir.  Cahit Berkay: Sanırım aramızdaki mesaj grubunda sayılan yüzlerce isim önerisinden biriydi bu. Yapım tarafının da hoşuna gidince bu isimde karar kıldık. Yapım firmamızın İngiliz olması sebebiyle albüm öncelikle dünya pazarına yönelik olarak planlandı. Bu sebepten albümün Moğollar’ın müziğine dair hiçbir fikri olmayanlara da fikir veren İngilizce bir adının olması gerektiğini düşünüyorduk. “Anadolu pop” ve “Hitit Sun” albümlerimizin isimlerinin birleşimiymiş gibi olması da hoşuma gidiyor.  Emrah Karaca: Güneş bizler için en önemli yaşam kaynağı… Ama bizim için bir başka yaşam kaynağı da müzik. Müziğimizin temeli de Anadolu’ya dayanıyor. Hem güneş hem müzik hem de Anadolu… Kendi içinde birbirini tamamlıyor her şey.  BAZI ŞARKILAR BİZE TESLİM OLDU  ►Şarkıların yeni düzenlemelerinde hassasiyetleriniz nelerdi? Kemal Küçükbakkal: 53 yıllık Moğollar tarihinde şarkıların oturmuş bir ruhu var, bunu en iyi şekilde yansıtmaya çalıştık.  Serhat Ersöz: Şarkıları tekrar düzenlerken önceliğimiz temel ruhunu korumaktı. Ardından 5 kişilik bu grup kendi enstrümanları bağlamında şarkının özünü bozmadan neler katabilirler diye düşünmek oldu. Tabii herkesin enstrüman hakimiyetleri sınırları dahilinde bütünün ruhunu bozmadan ortak bir noktada buluşmaktı amaç.  Taner Öngür: Bu her şarkının özel şartlarıyla gelişen bir şeydi. İyi bir ön hazırlık yaptık. Ele aldığımız şarkının düzenlemesinde yeni neler yapılabilir, yapılacak yenilikler hangi ölçüde olmalıdır, özünü bozar mı şeklinde sorulardan yola çıktık. Bir iki şarkı dışında çok radikal değişiklikler olmadı. Kendi adıma iyi tatlar yakaladık diyebilirim.  Cahit Berkay: Her şarkıya nasıl bir yenilik katabiliriz diye düşündük, günlerce İstanbul’da provalar yaptık. Bazı şarkılar müdahale etmenize hiç müsaade etmedi. Bazı şarkılar da tamamen bize teslim oldular. Dolayısıyla albümde hiç müdahale edemediğimiz şarkı da var, yepyeni bir şarkıya dönüşen de…  ►Tek seferde ve tamamen canlı kaydedilmesinin nasıl bir anlamı var sizin için? Bu sunumun sebebi birlikteliğinizin ruhunu olduğu gibi yansıtmak olabilir mi? Kemal Küçükbakkal: Kesinlikle. Bu tarz kayıtlar bizim o anki ruhumuzu olduğu gibi aktarıyor.  Taner Öngür: Aynen öyle. Yıllardır süren birlikteliğimizin doğal olarak bir ruhu oluştu. Herkes birbirini çok iyi tanıyor. Herkes birbirinin müzikal sınırını ne tip durumlarda ne tip tepkiler vereceğini filan o kadar iyi biliyor ki eğer birimiz performansımız sırasında bir zorlanma yaşıyorsa, diğerlerimiz, onu elinden geldiğince doğal olarak desteklemeye çalışır. Aramızda rekabet yok, dayanışma var. Yıllar içinde oluşan sağlam bir dayanışma… İşte bu albümde her konserimizde yaşadığımız bu durumu yine yaşadık ve sanırım bu sefer kayıta geçirdik. Tabii bu müzikal olarak ansambl denilen durumu gerçekleştiren parametrelerden en önemlisi...  BİZİ DÜNYA TURNESİ PAKLAR  ►Moğollar’ın bugün yaşayan bir grup olması sizin için nasıl bir anlam taşıyor? Taner Öngür: Bu benim normalim.  Cahit Berkay: Pandemi sürecinde 8-9 aydır evde oturunca Moğollar’ın benim için ne kadar önemli olduğunu daha iyi anladım. Yeniden bir araya geldiğimiz 31 Mayıs 1993’deki konserden sonra hiç bu kadar uzun ara vermemiştik. Hayatımı anlamlı kılan iki şey varmış. İlki ailem, torunum ve kızım. İkincisi de Moğollar. İkisinden de epey uzak kaldım şu aralar. Bunca zaman evde oturduktan sonra bizi ancak dünya turnesi paklar. (Gülüyor)  Emrah Karaca: Moğollar’ı özel kılan bence yapılan müziğin samimiyeti. Popüler kaygılardan bağımsız, sadece hislerle müzik yapmak belki sınırlı sayıda dinleyiciye ulaşıyor ama ulaştıklarıyla güçlü bir bağ kurulmasını sağlıyor. Bir kısmında babamın da olduğu bu 53 yıllık son 12-13 senesine dâhil olmak paha biçilemez bir duygu…  ►Saykedelik Türk rock müziğinin dünyada bu kadar revaçta olmasını neye bağlıyorsunuz? Taner Öngür: Aslında bu isimde bir müzik türü yoktu ama artık oldu. Saykodelik kelimesi çok başka bir anlam taşısa da 60’lar ve 70’lerde ülkemizde yapılan Anadolu pop/rock tarzındaki müzikler kastediliyor genellikle. 60’lardaki altın mikrofon yarışmaları, 60’ların sonunda biz Moğollar’ın Anadolu pop manifestosu sonrasında, Cem Karaca’nın deyimi ile ayağı bu topraklara basan rock müziği çerçevesinde yerelden evrensele mottosu altında gelişti. Bu dönem yapılanlar, dünyada son 30 yıldır internetin yaygınlaşması ile yurtdışında bir şekilde keşfedildi ve gittikçe büyüyen bir ilgi görüyor, yani kısacası, başlarken doğru bir çerçeve içinde ve doğru bir teşhisle başlarsanız mutlaka başarılı olur…  10 YIL VERGİ ÖDEDİK 10 AY BAKAMADI  ►Pandemiyle birlikte müzik emekçileri zor günler geçiriyor. Bakanlığın dokuz ayın sonunda açıkladığı bin liralık destek paketi ne anlama geliyor? Taner Öngür: Devede kulak denilebilir ya da dostlar alışverişte görsün. Tepkileri susturmak için diyebilirim…  Serhat Ersöz: 10 yıllarca vergi verdiğimiz devlet bize 10 ay bakamadı. Hakaret edilmiş gibi hissediyor insan kendini. Bence Kültür ve Turizm bakanlıkları ayrılmalı.  Kemal Küçükbakkal: Trajikomik. Bir şey yapmış olmak için yapılmış. Bin lira bu dönemde üstelik dokuz aydır çalışmayan bir sektör için çok yetersiz. İstanbul’da yaşıyoruz, 1 aylık ev kiramızı bile karşılamıyor.  Emrah Karaca: Komik bile değil! Bu sektör kocaman bir aile sadece sahne önünde olanları konuşuyoruz ki onlar bile çok zor durumda. Ama sesçisi, rodisi, ışıkçısı, sahne çalışanları vs herkesin durumu içler acısı… İntihar edenler, meslek değiştirmeye çalışanlar, ailesinin evine dönenler… Durum çok kötü maalesef. 10 aydır çalışamayan adama bin TL vermek biraz sadaka gibi oluyor.  Cahit Berkay: Maalesef bu 9 ayda müzisyenler ve diğer sahne emekçileri hem devlet hem de toplum tarafından adeta görmezden gelindiler. Ne acı ki üvey evlat muamelesi bile görmüyoruz. Ben bu yapılan yardımın bir ilk adım olduğunu düşünmek istiyorum. Umut ediyorum ki bakanlık bünyesinde birileri daha kapsamlı ve kalıcı çözümler için de çalışıyordur. ***  Babamın şarkısını söylemek hem zor hem güzeldi ► Albümün en büyük sürprizi Cem Karaca & Moğollar olarak 1973’te yayınlanan Gel Gel’in Moğollar tarafından 47 yıl sonra yeniden kaydedilmesi olmuş. Bu vesileyle babanızın şarkısını yorumlama şansı buldunuz. Nasıl bir deneyimdi? (Emrah Karaca’ya) Emrah Karaca: Bu teklif albümün prodüktörü Murat Ertel’den geldi. Benim aklımda eğer bir Cem Karaca şarkısı kaydedeceksek başka şarkılar vardı. Ama önce Murat sonra da bizim ekip “Gel Gel” üzerinde ısrar ettiler. İyi ki de etmişler, fena olmadı sanki (Gülüyor). Şarkının zamanında Cem Karaca-Moğollar döneminin bir ürünü olması ve de bu şarkıyı babamın annem için yazmış olması benim bambaşka dünyalara götürdü açıkçası… Hem zor hem çok güzel hem de çok özel bir deneyim oldu. Ferdi Özbeğen'in plağı çıktığı gün 2 bin adet satıldı
IMDb'ye göre 2020'ye damga vuran 10 oyuncu
Korona günlerinde mizah
İzmir Büyükşehir Belediyesi’nin düzenlediği İzmir Uluslararası Mizah Festivali, 16 Aralık Çarşamba günü başlayıp on gün sürecek. Çevrimiçi ortamda (İzmirTube’da) her akşam saat 19’da başlayacak etkinlikler kapsamında, yerli ve yabancı 40 sanatçı ve eleştirmen ile söyleşiler, film gösterileri ve iki sergi yer alacak. Okurlarımın hoşgörüsüne sığınarak, bu haftaki yazımı, danışmanı ve moderatörü olduğum bu displinlerarası festivale ayıracağım. Pandemi tüm hızıyla sürerken, mizahtan söz etmenin zamanı mı diye düşünenler olabilir. Bana kalırsa, tam da zamanı. Çünkü, gülümsemeye, direncimizi ayakta tutmaya ihtiyacımız var. Ve mizah, bir yanıyla mutluluk, diğer yanıyla direniş demektir. Gezi mizahı bunun en güzel örneği değil midir? Dilerseniz, festivalin tarihinden bugüne bir çizgi çizelim… İlki 2015 yılında düzenlenen ve “Aziz Nesin 100 Yaşında” teması etrafında şekillenen festivalde, “Marko Paşa”dan “Aydınlar Dilekçesi”ne, ustanın farklı yönleri ele alınmış, “Ömrüne Sığmayan Adam: Aziz Nesin” başlıklı bir sergi, Feyzi Tuna’nın “Çağdaş Nasreddin Hoca Aziz Nesin” belgeseli, Yücel Erten’in yönettiği AST prodüksyonu “Azizname” ve Kemal Kocatürk’ün ‘Tiyatro Kumpanyası’nın “Azizim” adlı oyunu sergilenmişti. Bu yıl da, 20 Aralık’ta, “Aziz Nesin Ustayı 105. Doğum Yıldönümünde Anıyoruz”. Türkiye Yazarlar Sendikası’ndan ve demokratik muhalefet saflarından arkadaşları Ataol Behramoğlu, Müjdat Gezen, “Azizname” ile ustanın yapıtlarını tiyatro sahnesine taşıyan Genco Erkal ve oğlu matematikçi Ali Nesin’in katılımıyla… Festivalin ikinci yılının Onur Konuğu mizah yazınımızın ustalarından Muzaffer İzgü, üçüncü yılında karikatürist Tonguç olmuştu. Bu festivallerde, “Mizah ve Kadın”, “Popüler Kültürde Mizah ve Muhalefet“, “Karanlığa Karşı Mizah” gibi temalar işlenmişti. 2020 İzmir Uluslararası Mizah Festivali’nin teması ise, “Toplumsal Eleştiri ve Mizah”. Tan Oral’dan “İş-Aş-Eş” Bu yıl Festivalin bir Onur Ödülü vermesi ve ilk ödülün sahibinin karikatürümüzün büyük ustası Tan Oral olması kararlaştırıldı. Karikatürümüzün ellili yıllarından bu yana üretimini sürdüren usta, DGSA Mimarlık Fakültesi’nden mezun, ama birkaç istisna dışında - ki, bunların en önemlisi Çatalca’daki Nesin Vakfı’dır - mimarlık yapmak yerine, yaşamını dünyayı çizgilerle yorumlamaya adadı. Az konuşur sevgili dostum (belki de bu yüzden karikatürleri YAZISIZ’dır), ama öz konuşur. Festivalin açılış programında onunla söyleşeceğiz ve festival kapsamında Ahmet Adnan Saygun Sanat Merkezi’nde açılan “İş- Aş-Eş” başlığını taşıyan (kendi tabiriyle SEYİRLİK) sergisinde yer alan karikatürleri izlemek şansına kavuşacağız. Tabii ki, sanal ortamda... Programda, Tan Oral’ın ödüllü canlandırma filmi “Sansür” de, yenilenen kopyasıyla gösterilecek. Festivalin ikinci sergisi, Mizah Tarihçisi Turgut Çeviker’in “Karikatürümüzde Toplumsal Eleştiri ve Mizah” başlığı altında, 30 karikatüristin yapıtlarından oluşturduğu bir seçki. Çevrimiçi festivalimizin ilk akşamında, Çeviker de konuğumuz olacak ve, toplumsal - siyasal değişimlerin karikatür sanatımızda yol açtığı değişimden söz edeceğiz. Pandemi hafifleyip, sanat merkezleri açıldığında, sergileri gezme olanağını bulacak İzmirliler. Ülkemizin bu ilk Uluslararası Mizah Festivalinde dünya çapında tanınmış karikatüristler de mizah severlerle buluşacak. 24 Aralık akşamı yayınlanacak olan, Karikatürist İzel Rozental ‘ın moderatörlüğündeki “Dünya Karikatüründe Toplumsal Eleştiri ve Mizah” başlıklı programa, Daryl Cagle (ABD), Nadia Khiari (Tunus), Michel Kichka (İsrail), Norio Yamanoi (Japonya), Tjeerd Royaards (Hollanda), Damien Glez (Burkina Faso), Marilena Nardi (İtalya), PLANTU (Fransa), Thiwawat Pattaragulwanit (Tayland), Yemi Yetneberk (Etiyopya) konuk olacak.  Beyazperdede Mizah Festivalin uluslararası boyutunu vurgulayan bir diğer bölüm ise, “Hilmi Etikan ile Kısa Filmde Toplumsal Eleştiri ve Mizah”. 23 Aralık akşamı yayınlanacak programda, Almanya’dan Fabian Giessler’in “İki Kişilik Oda”, Basil Khalil’in Almanya- Filistin-Fransa ortak yapımı “Ave Maria”, İspanya’dan Marina Seresesky’nin “Düğün”, İtalya’dan Francesco Zucchi’nin “Yağmur Yağıyor”, Birleşik Krallık’tan (İngiltere) Mark Playne’in yönettiği İspanyol ortak yapımı “İlk Görüşte Aşk”, Fransa’dan Baptiste Berteuil’ün “Greenberry Yöntemi”, Almanya’dan Matthias Kossmehl’in “Çöpçünün Gururu”, Türkiye’den Şenol Çöm’ün “Çaput” ve Onur Sefer’in “Konunun Agambenle İlgisi Yok” filmleri yer alacak. “Sinemada Mizah”, iki programın daha konusu olacak: 17 Aralık Perşembe saat 17’de “Hacivat Karagöz Neden Öldürüldü” filmi gösterilecek, ardından saat 19’da Prof. Oğuz Makal, Doç. Dr. Ragıp Taranç ve yönetmen Ezel Akay’la söyleşeceğiz. Elbette, yönetmen dostuma dijital platformda gösterilen son filmi “9 Kere Leyla”ya yöneltilen eleştiriler hakkında ne düşündüğünü de soracağım… 19 Aralık Cumartesi ise, “Ölüm Yıldönümünde Zeki Ökten’i Anıyoruz”. Saat 17’de yönetmenin son filmi “Çinliler Geliyor”un gösteriminden sonra, Ökten’in yakın dostu Rutkay Aziz, filmin senaristi Fatih Altınöz ve yönetmen yardımcısı Mehmet Ulukan’la birlikte Ökten’e ilişkin anılar paylaşacağız… Müzikte ve tiyatroda mizah 18 Aralık akşamı, “Medyada Politik Mizah” konusunu, bu alanın önde gelen yazarlarından Kandemir Konduk ve yazar-çizer Cihan Demirci ile konuşacağız. Medyada politik mizah denince ilk akla gelen isim, usta komedyen Levent Kırca’yı yol arkadaşı Oya Başar ve “Olacak O Kadar” müziklerini yapan Grup Gündoğarken üyesi Burhan Şeşen’le anacağız. “Müzik ve Mizah” konusunu, 21 Aralık’taki programda, müzik eleştirmeni Serhan Bali, akademisyen, besteci, piyanist Cumhur Bakışkan ve Borusan Quartet’in viyola sanatçısı Efdal Altun ile konuşacağız; Altun “KomiKlasik” adlı bir gösteri sunacak. Bu gösteriyi, Adnan Saygun’da canlı olarak izleyecektik. Ne var ki, pandemi buna izin vermedi. Ressam Murat Palta, sanat eleştirmeni Ali Şimşek, karikatürist Erdil Yaşaroğlu, Mustafa Yıldız, fotoğraf sanatçısı Özcan Yurdalan’ın katılacağı “Görsel Sanatlar ve Mizah” söyleşisi 22 Aralık; yazar-yönetmen-oyuncu Orhan Alkaya, Devlet Tiyatrosu dramaturgu Eren Aysan, akademisyen ve yönetmen Prof. Dr. Semih Çelenk ve tiyatro eleştirmeni Seçkin Selvi’nin katılacağı “Edebiyattan Tiyatroya Mizah” söyleşisi ise 25 Aralık’ta. Etkinliklere, İzmir Büyükşehir Belediyesi’nin YouTube kanalı üzerinden (İzmirTube) ulaşabileceksiniz. Dilerim, gelecek yıla pandemi hafifler de, İzmirlilerin etkinliklere canlı katılımı mümkün olur. Belki de, bu yılın deneyiminden yola çıkarak, ‘hibrit’ bir uygulamaya geçilir; İzmir dışında yaşayan sanatseverlere ulaşma olanağını terk etmeyiz.  Yıl sonu listeleri
Yıl sonunda hazırlanan albüm listelerinden hiç haz etmem. Okumaktan ve okuduklarımı dinlemekten çok hoşlansam da liste yapmaya her daim üşendim. Çünkü hayatımın hiçbir döneminde planlı, programlı biri olmadım. Dinlenebilecek binlerce hatta yüz binlerce albümün arasında bazı albümlere takılıp kalıyoruz ve onların arasından seçim yapıyoruz. Bu, bana hem dinlemediğimiz albümlere haksızlık hem de laf aramızda biraz vakit kaybıymış gibi geliyor. Ama bu işi ciddiye alarak yapan arkadaşlarım var, haftalarca uğraşıp bütün bir yıl çıkan tüm albümleri, single ve EP’leri elden geçirip listeliyorlar. Yeni yılın ilk 1 ve hatta 2 ayını o listelerde kaçırdığım albümleri tarayarak geçiriyorum. Her yıl, bir sebepten bir mecraya mutlaka “ben liste yapmam hocam” derim. Çünkü ben dinledim ve çok beğendiklerimi sosyal medyada veya bu sayfada paylaşıyorum diye düşünüyorum fakat bu yıl öyle olmadı. Dinlediğim ekstrem metal albümlerinde anlatılan kara ütopik dünyada anlatılanların yaşandığı bu garip yıl benim de alışkanlıklarımı değiştirdi. Yeraltı metal dünyasında olup bitenleri takip ettiğim Paslanmaz Kalem sitesi (https://www.paslanmazkalem.com) benden bu yıl dinlediğim 20 albümü listelememi istedi. Memleketin en sıkı gruplarından Radical Noise Solisti Kerem Onan isteyince elbette yaparım dedim ve ekledim “benden 20 albüm çıkmaz ki araya hip hop da koyarsam belki” dedim. Çıktı hem de ne çıkmak, 50 tane çıktı. Dinlediğim caz ve pop albümlerinden de sevdiklerimi ekleyince 70’i göreceğime emindim ama metal ve hip hopta karar kıldım. Liste bir aksilik olmazsa bugün yayımlanacak. Tamamı hip hop ve metalden oluşan 20’lik listeme giremeyenleri de girenler kardar anlatmayı planlıyorum. Önümüzdeki yazımda listede öne çıkanları ve sevdiğim caz ve pop albümlerini bu sayfaya taşıyacağım. Tamamını ve listeye giremeyen metal ve hip hop albümlerini de sosyal medyamda paylaşacağım. Listeyi yaparken müziği ne kadar hızlı ve hunharca tükettiğimiz gerçeğiyle yüzleşmek zorunda kaldım. Bu kadar çok albüm arasında kalmamın başlıca sebebi eve kapalı olmamdan geçiyor belli ki. Sürekli yeni albüm dinlemişim bu yıl . Kimini 2 ay kimini 1 gün dinledim, ama dinledim. Eskiden dinlediğim albümler geldi aklıma. Bundan 15-20 yıl önce daha başka türlü bir heyecanla dinlerdim albümleri. 20 yıl önce bir ara hayran kalarak dinlediğim bir albümü bugün hala dinliyorum. Ama artık ocak ayında dinlediğim albümü yılın sonunda hala dinleyip dinlemeyeceğimi bilemiyorum. “Yılın en iyileri” listeme girse de emin değilim. Çünkü o listeyi yaparken de ezberden yapamıyorum artık. Neden bilmiyorum ama listeye giren albümlerimi unutmuş oluyorum. Telefonumdaki müzik programına indirdiğim albümler arasından yapıyorum o listemi. Nostalji sevdalısı gibi konuşmak istemem ama artık bir albümü tüm yıl dinlemiyorum. Çok beğendiğim bir şeyi bile 2-3 hafta aklımda tutuyorum. Salgın ve karantina sağolsun… Bir şeyler yaşıyormuşuz ilüzyonu yaratan bu yıl içinde her şeyin bu kadar hızlı yaşanıyor olması size de biraz fazla yorucu gelmiyor mu? ***  Özlediğim şeyler “Şarkı listesini gözden geçir. Bilgisayarı kapat, kılıfına koy. USB dönüştürücüler, şarj kabloları ve kulaklıklar, ekipman adaptörü, ses ve USB kabloları falan filan” diye içimden geçirirdim sırasıyla. Unuttuklarım da olurdu yine. Bir yerlerde çalmayı deli gibi özledim. 8-9 kiloluk çantayla mekâna kan ter içinde gidip hızlı hızlı kurulup line check yapmayı. Kapının önündeki son muhabbetleri... Play’e basmadan önceki o son ihtiyaç molasını özledim. Eskiden kızdığım şeyleri bile fena özledim… Kabine çarparak dans edenleri, içkilerini dökenleri, içkimi dökmeyi, ıslak yerde kaymamaya çalışmayı… Kabine doğru koşarken dans edenlere çarpıp hemen arkama dönüp rastgele birilerinden özür dilemeyi, mekânda gördüğüm dostlara selam vermeyi, büyük jest ve mimiklerle birilerini karşılamayı ve iş bitince bir kadeh daha içmeyi özledim. Yüksek sesli müziğimizi, kalabalık ortamlarımızı, görünce sarıldığım insanları özledim. Belki bir yolluk? En çok da onu çok özledim. Belki üstüne bir beyran çorbası? Üf be. Bu büyük özlemim yüzünden bu yazının fotoğrafını DJ’lik yaptığım geceden seçtim. Sanırım 2020’nin bizden aldığı en büyük şey eğlenmek ve para kazanmak oldu. Uşak Kısa Film Festivali çevrimiçi olarak başladı
Berkay SAĞOL Uşak Üniversitesi İletişim Topluluğu tarafından bu sene 7'ncisi düzenlenen Uluslararası Uşak Kısa Film Festivali başladı. Pandemi nedeniyle çevrimiçi gerçekleşecek olan festival 20 Aralık'ta sona erecek. Dr. Onur Keşaplı'nın yönetmenliğinde düzenlenen festivalde 4'ü Dünya 10'u Asya ve 30'u Türkiye prömiyeri olmak üzere 44 filmin ilk gösterimi yapılacak. Festivalde toplamda 131 film www.usakfilmfest.com adresinde dokuz gün boyunca ücretsiz olarak sinemaseverlerle buluşacak. Ustalık dersleri, atölyeler, söyleşiler, sergi ve konserlerle pek çok etkinliğe de ev sahipliği yapacak festivalin ana jürisinde yapımcı, yönetmen, akademisyen, sanat yönetmeni unvanlarından çeşitli isimler bulunuyor. Jüride Beste Yamalıoğlu, Can Eren, Caner Özyurtlu isimlerinin yanı sıra Deniz Ova, Eli Salameh, Dr. Öğr. Üyesi Murat Tırpan, Natali Yeres, Prof. Dr. Nazlı Bayram ve Teoman Kumbaracıbaşı gibi farklı isimlerde var. ÖDÜL TÖRENİ BARIŞ MANÇO KÜLTÜR MERKEZİ'NDE Festivalin resmi açılış töreni gerçekleşti. Açılış etkinlikleri kapsamında bu akşam 20.30’da, Eve Dönüş Yok grubunun “Mikro İktidar Alanları” konseri, Aykut Sağır’ın “Bergmanografi” sergisi ve başrolünü Denis Lavant’ın oynadığı, Jan Vejner’in yönettiği “Figurant” filminin gösterimi gerçekleşecek. Festivalin 20 Aralık Pazar akşamı gerçekleşecek kapanış töreninde ise, “Natura Urbana: The Brachen of Berlin” belgeselinin yönetmeni Matthew Gandy ile söyleşi ve Yorgos Lanthimos’un son filmi “Nimic”in özel gösterimi yapılacak. Bu yıl 3 yarışmada toplamda 24 dalda Kanatlı Denizatı Ödülleri’ni takdim edilecek olan festivalin ödül töreni, 18 Aralık Cuma akşamı saat 18.00’de, Kadıköy Barış Manço Kültür Merkezi’nde gerçekleşecek. Shakespeare ile mutfaktayız
Işıl ÇALIŞKAN Shakespeare trajedisi Kral Lear, bir mutfak tezgâhında; mutfak malzemeleri eşliğinde sahnelenirse ortaya nasıl bir yemek çıkar? İhanet soslu trajedi yemeği. Obje tiyatrosu ve hikâye anlatıcılığını daha önce Macbeth Mutfakta adlı oyunlarında harmanlayıp, oyunu bir yemeğe dönüştüren Kadro Pa bu kez Shakespeare trajedisi Kral Lear ile mutfakta. Kral Lear ve dostları adım adım kaçınılmaz acı sona yürürken, tezgâhtaki malzemeler de oyun sonunda bir ‘yas yemeği’ne dönüşüyor. Lear Mutfakta, 24. İstanbul Tiyatro Festivali’nde 14 Aralık’a kadar çevrimiçi izlenebilir. Oyuncu Simge Günsan ile konuştuk. Bir Shakespeare trajedisi olan Kral Lear’ın mutfak malzemeleri eşliğinde sahnelenmesine ve sonucunda bir menemene dönüşmesine şahit oluyoruz. “İhanet soslu trajedi yemeği”nin tarifini sizden alalım… Oyunda gerçek ve sahte sevgiyi ayırt edemeyen Kral Lear ve Gloucester Kontu’nun dramları anlatılıyor ve dayanılmaz şekilde kederli biten hayatları gözler önüne seriliyor. Biz de bu hayatlara Lear Mutfakta oyununda biraz kara mizah serptik. Aşçı, Kral Lear’ın soytarısının yerine geçiyor, dram üzerine acı, entrika üstüne peynir ekleniyor ve finalde yas tutarak menemene ekmek banıyoruz. Bu tarifle sevgi, saygı ve sadakat kavramları altüst oluyor ve böylece ihanetin kucağında yapayalnız çay içerek ölüp gidiyoruz. Çok değerli yönetmenim Kubilay Karslıoğlu ile birlikte bu yaklaşımın, içinde bulunduğumuz kederli günlere çok yakıştığını düşündük. HAYATIN MUTFAĞI ONDAN SORULUR Obje tiyatrosu görmeye çok alışık olduğumuz bir tür değil. Siz bunu hikâye anlatıcılığıyla birleştiriyorsunuz. Neden özellikle mutfak malzemelerini tercih ediyorsunuz? Mutfak sanırım evde en çok haşır neşir olduğum, kullandığım malzemelere anlam yüklediğim yer. Sayın Shakespeare ile mutfakta vakit geçirmemiz biraz bu sebeple biraz da tesadüf oldu. İkisi de tanıdık, ikisi de hep var. Bu eşleşme doğru mu bilmem ama bence birbirlerine çok yakışıyorlar. Bu arada Shakespeare büyük ihtimalle mutfakta iyi değildi ama hayatın mutfağı ondan sorulur. Daha önce Macbeth’i de mutfağa taşımıştınız. Klasikleri dinleyiciye olduğu gibi sunmak yerine bir yemek tarifiyle sunmak neden cazip geldi size? Shakespeare oyunları adeta hayatın aynası. Mutfakta vakit geçirince orda da hayata tutulmuş bir ayna görmek mümkün. Doğru karşılaşmalar ve uyumlu eşleşmeler keşfetmek yeni bir hikâye yazmak kadar heyecan verici. Shakespeare’in hikâyelerini de menemen yapımıyla eşleştirmek ve uyumlarını görmek benim için iç gıdıklayıcı. Paylaşması da meslek hastalığı.  Bir tereyağı, yumurta, peynir… Çoğu zaman bir kürdan bile dâhil olabiliyor kadroya. Hangi malzemenin kimi canlandıracağına neye göre karar veriyorsunuz? Mesela Kral Lear neye göre bir menemen harcı oldu? Oyunların, genele uymayan kendi kuralları oluyor. Oyununuzu istediğiniz gibi kurabilirsiniz ama kurallar konusunda katı olmak durumundasınız, oynamak ancak o zaman keyifli bir hal alabilir. Mızıkçılık ederseniz oyun dışısınız. Ben de ‘Shakespeare Mutfağı’ serisini hayal ettiğimde, mutfak malzemelerinin dünyasına ve mantığına ayak uydurmaya yemin ettim adeta. Sınırları belirledikçe objeler kendi yerlerini buluyor. Tabi Lear Mutfakta’nın başrol seçmeleri çok zor geçti. Lear’ın yaşını ve tecrübesini, hayatın/ölümün kendisiyle bağdaştırdığımız menemenle bir hayal ettik. Lear’ın içinde, yaşanmış, bitmiş, tükenmeye sadece ısıtılmak kadar uzak bir hayat gördük oyunu kurarken. Deneyerek, bol bol yanılarak karar verdik objelere. YUMURTANIN BİRİ HATA YAPTI Malzemelerin hâkimiyetini sağlamakta zorlandığınız oluyor mu? Bu bir çevrimiçi oyun ama mesela yumurta beklenmedik bir anda kırılsa? Böyle bir tasarımın içinde aksilik olsa bile can sıkıcı olmuyor. Provalarda, oyun sırasında ne tür aksilikler yaşanabileceğini az çok görüp ona göre önlem alıyorsunuz. 24. İstanbul Tiyatro Festivali’nde yer alan ‘Lear Mutfakta’nın çekimleri sırasında sahiden de yumurtalardan biri telafisi zor bir hata yaptı (kesinlikle ben hatalı değildim). Sahnede yaşansa, üstün bir samimiyet örneği gösterip oyuna devam edebilirdim. Fakat çekim sırasında ekibin anlayışına sığınıp, kurgu masasının nimetlerinden yararlandık. Çevrimiçi oyun deneyiminizi nasıl anlatırsınız? Seyircinin düşüncelerini merak ederek geçiyor günlerim. Hesaplarımız çarşıya uyuyor mu? Tasarladığımız yolculuk dokunmasını istediğimiz duygulara uğradı mı acaba? Bunları düşünüyorum. Elimden gelse tüm tanıdıklarımı dolaşıp oyunu birlikte izlerdim. Tek kişilik oyunda seyircisiz canlandırmanın bir dezavantajı oluyor mu? Provalarda ve çekimde seyircisiz kaldığımı hissetmedim, oyun ekibi hep oradaydı. Uğur Cem vegan olduğu için menemene ekmek banmadı ama Gökdağ menemeni yeme rolünü sağ olsun çok iyi oynadı. Şirin Dağtekin Yenen, Mansur Turna ve Barış Keskin’in destekleri; çok değerli hocam Kubilay Karslıoğlu’nun güzel gören gözleri ve aydınlatan sözleri birçok boşluğu doldurdu. Bu arada koskoca Lear’ı kavanozda gören ben, ekibi ve kameraları kalabalık seyirci sanmakta zorlanır mıyım hiç? Banksy’nin son eseri: Hapşırık
Mank: Sinemaya bir kez daha aşık eden film
Mank filmini izledikten sonra sosyal medyada filmle ilgili övgü dolu bir yorum paylaştım ve her zaman eklediğim gibi bir de puan ekledim. Çok sevdiğim bir dostum ‘O kadar övmüşsün ama 100 vermemişsin, merak ediyorum bir filmin senden 100 alması için ne gerekli?’ diye sormuş. Ona ‘O filmin kalbimi de çalması gerek, Mank aklımı çaldı’ dedim. Gerçekten de öyleydi zaten söz konusu David Fincher olunca bu gayet normal. FİLM AKLIMI ÇALDI Fincher’ın bir filminden bahsederken, o filmi ağırlıklı olarak teknik anlamıyla ele almamak imkânsız. Görüntü yönetmeni Messerschmidt ile çalışan Fincher, siyah beyaz çektiği filmde, noir tipi ışıkla, retro ile modern arasında muazzam bir denge kurarak, filminin Citizen Kane’e yakın bir görüntü vermesini sağlamış. Filmi izlerken teknik olarak öne çıkan bu üst seviyeye, milyonlarca seyirci gibi ben de hayran kaldım. 8K çekilen filme, 30’lar ve 40’lar film dokusu vermek için, o kusursuz HD görüntü kalitesinin bazı kısımları bir ölçüde blurlanmış, görüntülere sigara yanıkları, toz, saç eklenmiş ve resim çerçevelerinde kırılmalar yaratılmış. Seste ise hissedilen eko ile bu dönem hissi daha da güçlendirilmiş. Üstelik Nine Inch Nails’in Trent Reznor’ı ile Atticus Ross’un partisyon çalışmaları ve müzikleri de bir kez daha hayranlık verici şekilde kullanılmış. Bir kez daha dedim, çünkü bu ikili film müziği çalışmaları yaptıkları 12 Rounds isimli grupları ile Fincher’ın Sosyal Ağ filmine 2010’da En İyi Özgün Müzik Akademi Ödülü'nü kazandırmış ve 2013’de Fincher’ın Ejderha Dövmeli Kız filminin müzikleri ile Grammy Ödülü'ne layık görülmüşlerdi. Bu filmden de onlara adaylıklar geleceği garanti.  SİNEMADA NOİR KONTRASTI Dediğim gibi Fincher’ın teknik anlamda tercih ettiği her türlü unsur, Mank’i 30-40’lardan bir filmmiş havasına sokmuş. Kent ve manzara siluetlerinin önündeki sahnelerde, yani arka plan ve ön plandaki kompozisyon ayrımında hafif bir şekilde oyuncuların bedenlerinin etrafını çevreleyen parıltı, aynı eski filmlerdeki gibiydi. Filmde VFX ve ışıklandırmanın mükemmellikler yaratabilen birlikteliği ile ilgili verilebilecek çok sayıda örnek var, hepsi de adeta sinema dersi niteliğinde olan. Mesela, Amerikalı iş insanı, en büyük gazete zinciri, medya şirketi sahibi olan William Randolph Hearst’ün (Charles Dance) şatosundaki gelenekselleşmiş kostüm partisindeki sahnede Marion Davies’in (Amanda Seyfried) giydiği bembeyaz, parlak kostüm ile ekstra pozlanarak etrafındaki her şeyden ve herkesten sıyrılmış olması, mükemmel bir görüntü yönetimine ve ışık kullanımına işaret eden, noir kontrastını stilize etmiş sahnelerden sadece biriydi. Bu filmin teknik anlamdaki başarısı dolayısıyla sinemaya bir kez daha aşık olmamak imkânsız. Mank filminin pek çok dalda Oscar adaylığı alacağı kesin, sinematografi, ses kurgusu, yönetmenlik dallarında heykel şansı oldukça yüksek. Filmin oyuncu kadrosundan Gary Oldman’a En İyi Erkek Oyuncu ve Charles Dance’e En İyi Yardımcı Erkek Oyuncu adaylığı ise hiç şaşırtmaz. FİNCHER’DAN POLİTİK BİR FİLM Mank, Fincher filmografisinde farklı bir spot altında duracak bir film; birincisi Mank filmi Fincher için adeta bir tutku projesi, ikincisi güncel politikaya da değen gayet politik bir film. Mank’in senaryosunu Fincher’ın merhum babası Jack Fincher 90’larda yazmış ve birkaç teşebbüse rağmen film çekimi ancak 2019’da gerçekleşmiş. Filmin Citizen Kane’den ziyade, mercek altına aldığı, 1934’teki Kaliforniya valilik seçimine aday olan ve Büyük Buhran sonrası seçimi kazanması muhtemel olan, Demokratlar’ın sosyalist adayı yazar Upton Sinclair’e seçimi kaybettirmek için, sinemanın bir propaganda aracı olarak kullanılmış olması. Tüm bu iklimden etkilenen senarist Mank’in yani Herman J. Mankiewicz’in, Orson Welles’in desteği ile Citizen Kane’in senaryosunu yazması. İşte bu noktada süregiden ‘Citizen Kane kimin filmidir?’ veya ‘Citizen Kane’in senaryosu ağırlıklı olarak kimindir?’ tartışmasına Fincher kendi değerlendirmesi ile bir cevap vermiş. Ama bu tartışma burada son bulmaz diyelim. Denildiği gibi beklenti daha ziyade Citizen Kane filminin nasıl ortaya çıktığı ile ilgili olacağına dairdi. Bende bu beklenti daha azdı çünkü Fincher’dan tutkulu ve politik duruşu olan film bekliyordum. Ancak gene de Citizen Kane filmine dair ciddi tecrübeleriniz varsa veya filmi birkaç kez izlemişseniz bu filmi daha çok seveceğinize eminim çünkü filmde Kane’in yapısı, flashback kullanımı, hikâye anlatımı ile büyük benzerlikler bulunmakta. En önemli benzerlik ise hızlı diyaloglar. Gerçi artık şunu da tespit etmek gerekli, Sosyal Ağ filminden itibaren, hızlı diyaloglar Fincher’ın bir damgası olmuş durumda. Uzun lafın en kısası; sinemaya bir kez daha aşık olmak istiyorsanız filmi izleyin. Müzisyen Güleryüz'den Bakan Ersoy'a tepki: Sen bana video gönder, ben sana para göndereyim
Ayna grubunun solisti Erhan Güleryüz, sosyal medya hesabından yayınladığı video ile Kültür ve Turizm Bakanlığı tarafından müzisyenlere verilecek 1000 TL desteğe tepki gösterdi. Kültür ve Turizm Bakanı Mehmet Nuri Ersoy'a tepki gösteren Güleryüz, "Demişsiniz ki 'bize bir video gönderin bir proje kapsamında, yani bizden dilenin, biz de size 1000 lira para verelim. Canım Bakanım, sen bana bir video gönder, ben sana 1000 lira göndereyim" ifadelerini kullandı. Güleryüz, "İnsanların, 83 milyonun aç yaşadığı bir ülkede sanatı, kültürü, türküyü, müziği ayakta tutmaya çalışan insanları dilenci yerine koyamazsınız" dedi. Güleryüz açıklamasında şunları söyledi: "Sayın Kültür Bakanım. Bütün müzisyenlere, MSG, MESAM, Miyor 1 (Müzik Yorumcuları Meslek Birliği) ve diğer kurumlar üzerinden mesaj göndermişsin. Demişsiniz ki 'bize bir video gönderin bir proje kapsamında, yani bizden dilenin, biz de size 1000 lira para verelim. Canım Bakanım, sen bana bir video gönder, ben sana 1000 lira göndereyim. İnsanların, 83 milyonun aç yaşadığı bir ülkede sanatı, kültürü, türküyü, müziği ayakta tutmaya çalışan insanları dilenci yerine koyamazsınız. Bu arada MSG, MESAM, Miyor 1 bu ne terbiyesizliktir, siz nasıl bir elçisiniz? Benim adıma beni dilenci yerine koyacaksınız. Ayıp, ayıp, ayıp... Ben 40 yıldır müziğe hizmet ediyorum. Atanmış bir insanın beni dilenci konumuna koymasına izin vermiyorum. Onlar video göndersinler ben onlara para göndereyim. Zaten biliyorlar her zaman halktan para toplamayı. Müzisyenlerin de 83 milyon için canı kurban, sizler gibi değiliz biz." Utanç duyuyorum..... pic.twitter.com/qKIQCIEVrg Kültür ve Turizm Bakanlığı, koronavirüs salgını nedeniyle sanatçılara 1000 TL yardım vereceklerini açıklamıştı. 27 yıl önce Sivas'ta katledilen Behçet Aysan'a davet!
2 Temmuz 1993'te Sivas Katliamı'nda hayatını kaybeden şair Behçet Aysan'a "e-posta" gönderildi. Çocuk Vakfı Başkanı Mustafa Ruhi Şirin tarafından gönderilen e-posta'da "Çocuk Edebiyatı Okulu" isimli bir etkinlik kapsamında, Aysan'a hitaben "Şiir toplamınız içinde çocuk ve çocukluk temasında yer verdiğiniz ve şiirinizi en iyi yansıttığınız şiirleri Aralık ayı sonuna kadar iletmenizden memnun kalacağız. Bu çalışma sonunda bir seçki hazırlanması öngörülürse sizinle iletişim kuracağız" denildi. Behçet Aysan'ın kızı Eren Aysan, akıl almaz davetin yazısını Twitter hesabından paylaşırken "Hayatımda aldığım en saçma e-posta." diye tepki gösterdi. Aysan, sonrasında yazıyı gönderenlerin özür dilediğini de belirterek, "Şimdi yazıyı gönderen kişi aradı ve özür diledi. Ancak bu standart bir uygulama deyince gerçekten çileden çıktım. İnsanlar ne kadar zorlayıcı şu hayatta!" dedi. Hayatımda aldığım en saçma e-posta. pic.twitter.com/Kr145G0nka BEHÇET AYSAN KİMDİR? Tam adı Sefa Behçet Aysan’dır. Şair Edip Aysan’nın oğlu, şair Eren Aysan’ın babasıdır. Ortaöğrenimini Selimiye Askeri Ortaokulu ile Kuleli Askeri Lisesinde (1967) tamamladı. Ankara Üniversitesi Tıp Fakültesi mezunu. Tıp Fakültesi öğrencisi iken 12 Mart döneminde (1972) Ceza Yasasının 141. maddesine aykırı eylemde bulunduğu savıyla tutuklandı ve birkaç yıl öğrenimine ara vermek zorunda kaldı. Cezaevinden çıkınca Türk Haberler Ajansı ve Yankı dergisinde gece sekreterliği yaptı, özel kuruluşlarda çeşitli işlerde çalıştı. Fakülteyi bitirince Ankara Nümune Hastanesi Psikiyatri Bölümünde uzmanlık eğitimi görerek (1984) ruh ve sinir hastalıkları uzmanı oldu. Hekim olarak İzmit’te ve Ankara’da çalıştı. SSK Ankara Yenişehir Dispanserinde uzman hekim olarak çalışırken, Pir Sultan Abdal Şenliklerine katılmak üzere gittiği Sivas’ta Madımak Oteli katliamında yaşamını yitirdi. Behçet Aysan’ın şiirleri 1979 yılından itibaren Türk Dili, Yusufçuk, Tan, Yazın, Yarın, Yeni Düşün, Sanat Rehberi, Broy, Gösteri vd. dergilerinde yayımlandı. Şiirlerinin kendine özgü ve özgün söylemi ve işlediği temalara egemenliği ile dikkat çekti. Şiirlerinde, kendi yaşamından yola çıkan ve toplumsalı yakalama, yani güncel olanda kalıcı olan insani ögeleri yakalamadaki ustalığı kabul gördü. Sesler ve Küller kitabı ile 1984 Yaşar Nabi Nayır Şiir Ödülünü Hüseyin Ferhat ve Bedrettin Aykın ile paylaştı. “Eylül” adlı dosyası ile 1986 Ceyhun Atuf Kansu Şiir Ödülünü, Deniz Feneri’yle de Abdi İpekçi Barış ve Dostluk Ödülünü (1987) kazandı. Anısına Edebiyatçılar Derneği tarafından Behçet Aysan Kitabı (1993) ile kızı Eren Aysan ile Salih Bolat tarafından Bir Behçet Aysan Kitabı: Deniz Feneri (2006) adlı armağan kitap yayımlandı. Ölümünden sonra Türk Tabipler Birliği tarafından adına her yıl verilen Behçet Aysan Şiir Ödülü konuldu. ESERLERİ: ŞİİR: Karşı Gece (1983), Sesler ve Küller (1984), Deniz Feneri (1986), Eylül (1988), Şiirler (el yazısıyla seçme şiirleri, 1990), Düello (bütün şiirleri, 1994), Leke ve Şiir (1998). RADYO OYUNU: Üç Kardeştiler (1995). HAKKINDA: Sennur Sezer / Gösteri (Mayıs 1986), Edebiyatçılar Derneği / Behçet Aysan Kitabı (haz. Ahmet Say, 1993), Hüseyin Atabaş / Öksüz Kalan Şiir (Ankara Sanat Rehberi ve Hürriyet Gösteri, Ağustos 1993), Mustafa Şerif Onaran (Hürriyet Gösteri, Ağustos 1993), Behçet Necatigil / Edebiyatımızda İsimler Sözlüğü (18. bas. 1999), TBE Ansiklopedisi (2001), Eren Aysan-Salih Bolat / Bir Behçet Aysan Kitabı: Deniz Feneri (2006), İhsan Işık / Türkiye Edebiyatçılar ve Kültür Adamları Ansiklopedisi (2006). Letonya basını: Kim Ki-duk hayatını kaybetti
Letonya basını, Güney Koreli film yönetmeni Kim Ki-duk’un hayatını kaybettiğini duyurdu. Delfi haber portalında yer alan haberde, 20 Kasım’da Letonya'ya gelen Kim Ki-duk’un, koronavirüse bağlı komplikasyonlar nedeniyle yaşamını yitirdiği kaydedildi. Jurmala şehrinde ev ve oturma izni almak istediği öğrenilen 60 yaşındaki yönetmen, önceden planlanan bir toplantıya gelmeyince arkadaşları endişeye kapıldı ve ülkedeki hastanelerde kendisini aramaya başladı. Letonya’nın başkenti Riga’da düzenlenen belgesel film festivali ArtDocFest/Riga’nın direktörü Vitaliy Manskiy, Delfi haber portalına verdiği demeçte, kişisel bilgilerin korunmasına ilişkin kurallar nedeniyle yönetmeni arayışlarının uzun zaman aldığını ifade etti. Manskiy ayrıca, çevirmeni Darya Krutova’nın da Koreli yönetmenin hayatını kaybettiğini doğrulandığını belirtti. SİNEMAYA DAMGA VURMUŞ İSİMLERDEN BİRİ Güney Koreli yönetmen Kim Ki-duk, sinema tarihinin en önemli yönetmenleri arasında gösteriliyor. Kariyerine 1996 yılında, 36 yaşındayken çektiği küçük bütçeli Timsah adlı filmle başlayan Kim Ki-duk’un, pek çok yönetmenin aksine sinema eğitimi almamasının ve herhangi bir yönetmenin yanında çalışmamasının, kendi özgün anlatımını yaratma konusunda önemli bir rol oynadığı düşünülüyor. Kim Ki-duk’un kazandığı uluslararası ödüller şu şekilde: * Fedakar Kız / Berlin Uluslararası Film Festivali, En İyi Yönetmen (2004) * Boş Ev / Venedik Film Festivali, En İyi Yönetmen (2004) * Arirang / Cannes Film Festivali En İyi Film, Un Certain Regard-‘Belirli Bir Bakış’ (2011) * Pietà/ Venedik Film Festivali, Altın Aslan, (2012) Gomidas sahnede yaşasın
HABER MERKEZİ Kurulduğundan bu yana 8 yıllık süreçte 6 farklı prodüksiyonla yüzlerce kez seyirciyle buluşan Yolcu Tiyatro, yeni projesi Gomidas’ı sahneliyor. Bugüne dek hiçbir kuruluş ve şahıstan maddi destek almayan tiyatro, pandemi koşullarından dolayı sınırlı sayıda seyirci kapasitesiyle kilisede ve özel bir tasarımla Gomidas adlı oyununu sahneliyor. Sosyal mesafe sebebiyle boş bırakılacak koltuklar, hatıra bileti ve kişiye özel tasarımlarla destekçileriyle buluşacak. Gomidas oyununun izleyici ile buluşması ve sahnede kalmaya devam etmesi için tiyatroseverlerin desteğini bekliyor. 29-30-31 Ocak tarihli oyunların biletleri ve isme özel Gomidas Hatıra Setleri Cumartesi 13:00 itibariyle mobilet.com üzerinden seyircileriyle ve destekçileriyle buluşuyor. Yolcu Tiyatro'nun yeni projesi Gomidas 24. İstanbul Tiyatro Festivali kapsamında Kumkapı’daki Surp Vortvots Vorodman Kilisesi'nde 27 Kasım’da dünya prömiyerini yapmıştı. Ahmet Sami Özbudak’ın yazıp yönettiği, süpervizörlüğünü ve yapımcılığını Ersin Umut Güler’in yaptığı oyunda, Hagop Mamigonyan şefliğindeki Lusavoriç Korosu oyun boyunca Gomidas Vartabed eserleri seslendirerek Gomidas karakterine can veren Fehmi Karaarslan’a eşlik ediyor. Türkçe ve Fransızca sahnelenen oyunda seyirci dilediği versiyonu seçebiliyor. Gomidas Kimdir? Gomidas Vartabed, Osmanlı döneminde Kütahya’da dünyaya gelmiş, yolu Eçmiyadzin, İstanbul, Berlin ve Paris’e düşmüş; Ermeni, Anadolu ve dünya kültürüne derin izler bırakmış, müzikolog, besteci ve koro şefi bir rahip. Hem Anadolu’yu hem “Müzik Kutusu” dediği Ermenistan’ı çok iyi tanıyan, ilhamını bu topraklardan alan, “sesinin duyulduğu her yer deniz kıyısı olan” bu özel sesin, Gomidas’ın yolculuğu birçok trajik hikâyeyle şekilleniyor. Amazon Prime aralık ayı yapımlarını duyurdu
Amazon Prime Video Türkiye’nin aralık ayı takvimi açıklandı. Amazon'dan yapılan açıklamaya göre aralık ayında Amazon Prime Video Türkiye’de gösterime girecek popüler yapımlar arasında “The Expanse”in 5. sezonu ve 10 bölümlük ilk sezonuyla izleyenlerin beğenisine sunulacak distopik kurgu “The Wilds” gibi dizilerin yanı sıra “The Marvelous Mrs. Maisel”in yıldızı Rachel Brosnahan’ın yer aldığı 70’ler suç/polisiye-gerilim yapımı “I’m Your Woman” gibi da popüler filmler de yer aldı. Amazon Prime Video Türkiye’de aralık ayında izleyenlerle buluşacak tüm yeni yapımlarda Türkçe altyazı seçeneği sunulacak. Öne çıkanlar: Sound of Metal – 4 Aralık Bir Prime Video spesiyali olarak Türkiye’de 4 Aralık’ta yayınlanan Amazon Originals filmi “Sound of Metal”, sahne performanslarıyla geçen heyecan dolu gecelerin ardından işitme duyusunu kaybetmeye başlayan Ruben isimli metal müzik bateristi bir gezginin hikâyesini gözler önüne seriyor. Ruben’in bir doktor randevusunda doktorun durumunun kötüleşeceğini söylemesinin ardından karakterin kariyerinin ve dolayısıyla da hayatının bittiğini düşünmesi şeklinde şekillenen hikâyede yönetmen Darius Marder’ın sarsıcı ve yaratıcı ses animasyonları öne çıkıyor. Film, daha önce ekranlara pek yansımayan bir dünyayı Ruben’in hikâyesi üzerinden izleyicilerle buluşturuyor. The Wilds – 11 Aralık 10 bölümlük ilk sezonuyla izleyicilerin beğenisine sunulan Amazon Originals genç-yetişkin dizisi “The Wilds”, hayatta kalma temasını distopik bir bakış açısıyla işliyor. Geçirdikleri uçak kazasının ardından, kendilerini ıssız bir adada bulan farklı geçmişlere sahip bir grup genç kızın hayatta kalma savaşını konu alan dizide, Rachel Griffiths, Sophia Ali, Shannon Berry, David Sullivan ve Troy Winbrush gibi sık sık ekranlarda gördüğümüz ve yeni birçok isim rol alıyor. I’m Your Woman – 11 Aralık “The Marvelous Mrs. Maisel”in yıldızı Rachel Brosnahan’ın hem rol alıp hem de yapımcı kadrosunda yer aldığı “I’m Your Woman” 1970’lerde geçen bir gerilim filmi. Yönetmenliğini Julia Hart’ın ve baş yapımcılığını ise Akademi Ödülü adayı Jordan Horowitz’ın üstlendiği film, Jean isimli bir karakterin yeni doğmuş bebeği ile kocasının suç geçmişine olan yolculuğunu; annelik, aile, kadın gücü ve kişisel gelişim temalarına odaklanarak konu ediniyor. The Expanse 5. Sezon – 16 Aralık Beşinci sezonu 16 Aralık’ta yayına girecek olan “The Expanse”, her Çarşamba yeni bölümleriyle izleyicilerin beğenisine sunulacak. Dördüncü sezonun ardından güneş sistemini terk eden ve uzaylı halkasının ötesinde yeni evlerini arayan bir grup insanın hikayesinin anlatıldığı dizinin yeni sezonunda, İç Gezegenlerin liderleri ve Rocinante mürettebatının geçmiş hesaplaşmalarıyla ortaya çıkan kişisel çatışmalar, güneş sisteminin tamamını etkileyecek sonuçlar doğuruyor. The Grand Tour Presents: A Massive Hunt – 18 Aralık Grand Tour’un yeni bölümünde Mekong’daki maceralarının ardından gözü pek üçlü, kendilerini egzotik adalar Reunion ve Madagaskar’da yaşayacakları maceralar için yeniden dört tekerleğin üstünde buluyor. Spor arabaları ile Reunion adasına varan Richard, James ve Jeremy, aralarında ağızları açık bırakacak, deniz üzerine inşa edilen dünyanın en pahalı asfalt yolunda yaptıkları yarışın da bulunduğu muhteşem maceralar eşliğinde Reunion adasına varıyorlar. Hakan Taşıyan'a kardeşinden böbrek, oğlundan karaciğer nakli yapılacak
Monolitlerin gizemi çözüldü; işin altından Netflix çıktı
Hasan Ali Toptaş'ın filmi de iptal edildi
20’ye yakının sosyal medyadan yaptığı ifşalar ardından yaptığı özür açıklamasıyla hakkındaki taciz ve cinsel saldırı suçlamalarını kabul eden yazar Hasan Ali Toptaş’ın romanından uyarlanacak film projesi de iptal edildi. Everest Yayınları'nın artık Hasan Ali Toptaş ile çalışmayacaklarını açıklamasından sonra 'Kuşlar Yasına Gider' adlı romanından sinemaya uyarlanacak olan film de iptal edildi. HaberTürk’ten Mehmet Çalışkan’ın haberine göre, Kültür ve Turizm Bakanlığı, Şubat 2020'de 2020-1 Sayılı Sinema Destekleme Kurulu Kararı'nın Desteklenen Senaryo ve Diyalog Yazım Projeleri kapsamında 'Kuşlar Yasına Gider'e 12 bin TL kredi vermişti. Projenin iptal edilmesiyle birlikte 12 bin TL kredi, Kültür ve Turizm Bakanlığı'na iade edilecek. Yapımcı Müge Büyüktalaş ile yönetmen Ali Aydın yaptığı açıklamada şunları söyledi; "Geçtiğimiz yıldan beri geliştirme sürecine devam etmekte olduğumuz Hasan Ali Toptaş'ın aynı isimli romanından uyarlanan 'Kuşlar Yasına Gider' film projesinin son günlerde ortaya çıkan haberler doğrultusunda iptaline karar vermiş bulunmaktayız. Kamuoyunun bilgisine sunarız. Saygılarımızla." Bizim doğamız, içimizdeki
Öykü ÖZFIRAT Şarkıcı ve söz yazarı Riff Cohen; Paris, Pink Sun gibi şarkılarıyla sesini dünyaya duyuran bir müzisyen. Rock müziğini, Ortadoğu ve Kuzey Afrika geleneksel müzikleriyle harmanlayan Cohen, yeni albümü “Quelle Heure Est- Il" dinleyici ile buluştu. Müzisyen ile albümünü ve müzik serüvenini konuştuk. Paris ve Tel Aviv’de yaşadınız. Bu şehirler müziğinizi nasıl etkiledi? Tel Aviv ve Paris’teki ambiyans çok farklı. Tel Aviv'de ifade özgürlüğünden ve sokak danslarından bir yeraltı kültürü hissi aldım. Komik ama Paris'i Tel Aviv'den çok daha katı buldum. Paris’te bugün Orta Doğu’da hiç sahip olmadığım bir dünya var. Şehir estetik değil ve insanlar nasıl giyindiklerini önemsemiyorlar. Bunu çok seviyorum. Ama yine de Avrupa estetiği ile alabildiğim resim de oldukça şaşırtıcı… Ve Arap Kuzey Amerikan dünyasını daha fazla buluyorum. Tel Aviv’de her şey daha fazla batılaşıyor. Paris’te, Fas’tan Gnawa ve Rai konseri bulabildim. Bu, Tel Aviv’de oldukça az. DAHA ÇOK DUYGU İÇİN MÜZİK Yeni albümünüz çıktı. Bu albümün modunu birkaç cümleyle nasıl tanımlardınız? Duyguların içine girmek için müzik. Müziğinizin onlara umutlu ve güçlü hissettirdiğini söyleyen çok fazla kişi var. “Pink Sun” şarkınızda da böyle bir his var gibi. Bu şarkının sizin için anlamı nedir? Bunu duymak çok güzel, teşekkürler. Müziği aynı zamanda kendim için de yapıyorum, daha güçlü ve umutlu hissetmek için. Pink Sun bir doğa tutkusu, dışarıda olmak, çıplak olmak (maskesiz), otantik… Doğa üzerine pek fazla konuşmuyoruz. Bizim doğamız, içimizdeki. YouTube üzerinden canlı bir yayın yaptınız. Nasıl bir deneyimdi? Çok komikti. Evimdeyken beş bin kişinin karşısında olmak inanılmazdı. Bence bu fikri korona öncesinde de bulmalıydık. Türkiye’de çok büyük bir dinleyici kitleniz var. Bu bağınız nereden geliyor? Türkiye 2013 yılında Avrupa konser turumun bir parçasıydı. O zamandan sonra, Türkiye’deki konserlerimi organize eden “StageArt” şirketi başından itibaren işi ciddiye alarak benim için orada ciddi bir çalışma yürüttü. *** GELENEKSEL TÜRK MÜZİĞİNİ SEVİYORUM Türkiye’den dinlediğiniz müzikler var mı? Otantik, geleneksel Türk müziğini seviyorum, bana çok ilham veriyor. Ama modern şeyleri pek bilmiyorum. Önceki Türkiye ziyaretinizden bizimle paylaşmak isteyeceğiniz özel bir anınız var mı? Evet, ilk konserde şok olmuştum. Avrupa turumdan sonra ritmi alamayan dinleyiciye alışmıştım ya da benimle birlikte benim gibi şarkı söyleyemeyen dinleyiciye. Aniden tüm dinleyici benimle aynı alkışlamaya ve şarkı söylemeye başladı. Gerçek havayı yakalayarak… Bu harikaydı. Türkiye’ye bir daha ne zaman geleceksiniz? Salgın bittikten hemen sonra. Tekin Yayınevi yazarları, çevrim içi söyleşilerde kitapseverlerle buluşuyor
Tekin Yayınevi, pandemi döneminde Anadolu’daki bağımsız kitapevleriyle dayanışmak ve farklı kentlerdeki kitapseverlerle buluşmak için çevrimiçi sohbetler dizisi başlatıyor. Söyleşilerin ilki, 11 Aralık Cuma (bu akşam) saat 21.00’de Artvin Patika Kitapevi’yle birlikte gerçekleştirilecek. İlk söyleşinin konuğu, “AKP’nin Veda Senfonisi” kitabının yazarı, gazeteci Berkant Gültekin olacak. Söyleşinin moderatörlüğünü ise Tekin Yayınevi Genel Koordinatörü Elif Akkaya üstlenecek. Etkinlik Tekin Yayınevi ve Patika Kitapevi’nin Instagram sayfasından canlı olarak yayınlanacak. ‘YERELLERLE BULUŞACAĞIZ’ Tekin Yayınevi’nin sosyal medya hesaplarında söyleşiyle ilgili yapılan paylaşım şu şekilde: “Tekin Yayınevi olarak (fikir Patika Kitabevi'ne aittir) -Anadolu'da ayakta kalmaya çalışan bağımsız kitabevleriyle -dayanışacağız -yerelle buluşacağız -yazarlarımızla okuru bir araya getireceğiz. İlk buluşma #Artvin Kitabevi #Patika Yazarımız #BerkantGültekin” Tekin Yayınevi olarak (fikir Patika Kitabevi'ne aittir) -Anadolu'da ayakta kalmaya çalışan bağımsız kitabevleriyle -dayanışacağız -yerelle buluşacağız -yazarlarımızla okuru bir araya getireceğiz. . İlk buluşma #Artvin Kitabevi #Patika Yazarımız #BerkantGültekin@GultekinBerkant pic.twitter.com/2vAGkNrfEl AKP’NİN VEDA SENFONİSİ Gazeteci Berkant Gültekin'in ilk kitabı olan ve geçtiğimiz şubat ayında raflardaki yerini alan AKP’nin Veda Senfonisi, 31 Mart/23 Haziran 2019'da gerçekleştirilen ve AKP-MHP cephesinin gerilemesine sahne olan yerel seçimlerin arka planına mercek tutuyor. İki bölümden oluşan kitabın ilk bölümünde Gültekin, Türkiye'de siyasal İslam geleneğinin ortaya çıkışını da kapsayacak şekilde AKP'nin iktidara geliş sürecini ve köşe taşlarıyla 2019 yılına kadarki kırılma anlarını ele alıyor. Gültekin bu bölümde AKP'yi iktidara getiren tarihsel koşullara dikkat çektikten sonra, siyasal İslamcı partinin ittifaklarını ve adım adım geliştirdiği toplumsal ve siyasal hegemonyasını analiz ediyor. İkinci bölüm ise yerel seçimlerin ardından BirGün gazetesinde yayımlanan ‘Politik Muhabbetler' adı söyleşilerden oluşuyor. Gültekin bu kısımda, Taner Timur, Mustafa Sönmez, Can Kozanoğlu, Kemal Can, Cem Kaptanoğlu, Murat Yetkin, Yavuz Çobanoğlu ve İlhan Uzgel gibi her biri kendi alanında uzun yıllara dayanan birikime sahip olan isimlerle seçim sonuçlarının anlamı üzerine mülakatlar gerçekleştiriyor. Kitabın bu bölümünde Beyoğlu Belediye Başkan Adayı Alper Taş söyleşisiyle de Türkiye solunun bu özel deneyimine geniş bir parantez açılıyor. Ayrıca Gültekin'in Ekrem İmamoğlu ile seçimler öncesinde yaptığı bir röportaj da kitapta yer alıyor. YSK'nin 31 Mart İstanbul seçimlerini iptal etmesini ise Anayasa Hukuku Profesörü Sibel İnceoğlu değerlendiriyor. Sadece parası olana destek!
Nuray Salman Kadıköy Moda Sahnesi, salgının ekonomik zorluklarıyla birlikte büyük bir hayatta kalma mücadelesi gösterdi, gösteriyor. Bu yolda birçok yola başvuran sahne için geçtiğimiz günlerde sahneden canlı yayın yapılacağı duyuruldu. Moda Sahnesi’nin “Sahneden Naklen” adıyla duyurduğu programda Aralık ayında üç oyun gösterilecek. Moda Sahnesi’nin kurucusu yönetmen Kemal Aydoğan ile yeni çözüm yollarını ve tiyatroların akıbetini konuştuk. ► Tüm dünyayı etkisi altına alan Covid-19 birçok sektörü olduğu gibi tiyatroyu da derinden etkiledi. Bu bağlamda sanat adına içinden geçtiğimiz bu dönemi siz nasıl değerlendirirsiniz? Yıkıcı etkileri olduğu muhakkak. Tiyatro alanında 4-5 salon kapandı. 9 aydır toplam oynadıkları oyun sayısı 10’u geçen tiyatro, bir elin parmakları kadar değildir. Bu uzun süreli gelir elde edememe, çalışanların, sanatçıların gelir elde edemeden yaşamaya mahkûm edilmesi devletin ya da yerel yönetimlerin problemi; çözmek için adım atmaması gibi nedenler yüzünden motivasyonun çok düştüğünü söyleyebilirim. ÖDENEKLİ TİYATROLAR BİZİMLE YÜRÜMELİYDİ ► Neden önce ödenekli tiyatrolar kapandı, neydi bu acelecilik? Ödenekli tiyatroların ilk kapanan tiyatrolar olması onlara tanınan “imtiyazın” gücünü gösterir. Bir seyircinin maliyetinin 250 TL olduğu bu kurumlar, 15-20 TL’ye bilet satabiliyorlar. Yani tiyatro yaparken maddi olan belirlemiyor onların hayatlarını. İyi ki. Ancak özel tiyatroların tümü gişe geliri ile yaşıyor. Onların başka ekonomik kaynakları yok. Tam da burada ödenekli tiyatrolar, özel tiyatrolarla durum değerlendirmesi yapıp ortak bir karar almanın yolunu seçmeliydi. Başına buyruk davranmamalıydı. Mart’ta da Kasım’da da bu hassasiyeti göstermedi İstanbul Şehir Tiyatroları.  ► Birçok ülkede sanat kurumları ve kuruluşları çalışanlarına ve emekçilerine sundukları destek paketleriyle ayakta kalmalarını sağladı. 2021 yılının ilk aylarına kadar bu desteklerin süreceğini de bildirdiler. Peki Türkiye’de? Türkiye bu konuda sınıfta kaldı. Türkiye devleti bu anlamda hiçbir desteği planlayıp, organize etmedi. Çünkü Türkiye devletinin gözü sadece sermayeyi ve parayı görüyor. Sadece parası olanlara destek sağlıyor. ► Covid-19, ekonomik kriz, ırkçılık, sayıları hızla artan lumpenler, yıllardır cezaevinde yatanlar, cinayetlerle yitip giden kadınlar… Ve dostluk yerine düşmanlıklar... Şimdi ise dijitalleşme gündemde… Tiyatro ve dijitalleşme ilişkisini neye bağlarsınız? Tiyatro çoğunlukla mekânlarda yapılan bir sanat. Tüm sıkıntının kaynağı da bu. Mesela yayınevleri tiyatrolar kadar etkilenmedi. Çünkü çalışma koşullarını evlerinde de kurabildiler. Dolayısıyla tiyatro kendine yeni imkânlar arıyor. Kökteki tiyatro gibi bir faaliyet gerçekleşmeyecek ama bir süre salonun yerine ikame edilecek formüller geliştirilmeye çalışılacak. Mesela Moda Sahnesi aralık ayında “Sahneden Naklen” adında bir uygulamaya başlayacak. Oyunlar oynanırken canlı canlı seyirciye ulaştıracağız. TALEPLERİN YÜZDE 90’I GERÇEKLEŞMEDİ ► “Tiyatromuz Yaşasın” başlığı altında adını koyduğunuz kampanya ile tiyatroların hayatta kalabilmesi için bakanlığa sunduğunuz talepleriniz vardı. Bu talepler gerçekleşti mi? Ya da şöyle sorayım, taleplerinizden hangileri gerçekleşti, yerine getirildi mi? Taleplerimizden yüzde 90’ı gerçekleşmedi. Sadece özel tiyatrolara devlet desteği başvurusunu öne çektiler. Ancak vergi, SGK borcu olan tiyatroların başvurusunu kabul etmediler. Böylece belli başlı tiyatrolar destekten yararlanamadı. Bunu yerini adı sanı belirsiz bir takım topluluklara dağıtıldığına dair bir şüphe oluştu tiyatro kamuoyunda. Tam olarak ne döndüğünü bilemedik. Çünkü destek alanların listesini Kültür ve Turizm Bakanlığı yetkilileri kamuoyuyla paylaşmadı, ısrarlı taleplerimize rağmen. Mutluluk
Bazen tarifsiz bir sevinç kaplar içimi. Öyle... Anlamsız… Çocukça… Mutlu olduğum şehirlerin isimsiz sokakları gibi. Tadına doyamadığım, ismini bilmediğim yemekler gibi. Resmi dairelerde duvara asılan Atatürk resimleri gibi. Bir kasaba meyhanesinde peçeteye yazılmış Nâzım Hikmet, Can Yücel, Cemal Süreya şiirleri gibi. Mutluluk öyle bir şey ki, nefes alıp vermekten daha kısa, bir ömür yaşamaktan daha uzun. Mutluluk zamansızdır... İstanbul’un göbeğinde yaşarken içli bir duduk sesiyle Doğu ve Güneydoğu Anadolu’dan gelen bir sestir mutluluk. İzlediğin bir filmin dinlediğin bir müziğin sende yarattığı “değişim”dir mutluluk. Bir köpeğin kuyruğunu sallayarak sana bakması, eğer hala hayattaysa annenin “üşütme” diyen sesindedir mutluluk. Çocuklarının sana sarılmasında, eşinin kucaklamasında, şarkılarını dinleyen ama seni tanımayan insanların ağırbaşlı tebessümündedir mutluluk. Belki de bu yazıyı okuyan okurların cümle aralarındaki nefes alıp vermesindedir mutluluk. O an mutluluktur. Sen ya da bir başkası değil. O andan ne beklediğin değil o anda ne olduğundur mutluluk… Ben örneğin şu anda bu yazıyı yazarken, bu yazının okunup okunmayacağını önemserken mutluyum. Bir şeyler yazmayı çok önemsiyorum. Okumayı da. Hep bir kitabın üstünde adım olsun istedim. Hem de çok istedim. Yazdığım şarkı sözleri belki de önemsiz birkaç harf yığınıdır. Şu yaşıma kadar çok iyi edebiyatçılarla tanıştım; kitaplarını ezbere bildiğim hayranı olduğum… Onlarla töreleri, duyguları inanışları coğrafyayı keşfettim, farklı hayatlara dokundum, bilinmez bir yolculuğa çıktım. Ama beni büyüten, iyileştiren, önemli hissettiren, kısaca “terbiye” eden dostum sosyolog Nurdoğan Arkış’ın yazdıkları ve sohbetleridir. Eminim bu yazdıklarımı okuyunca gözleri dolacaktır ve de benden bir yaş küçük olmasına rağmen “Ağabey ne güzel yazmışsın” diyecektir… Aslında ben bir şey yazmıyorum. Ülkenin bütün muhalif sanatçıları yazıyorlar geleceği… Gerçeği… Keşke yazabilseydim… Keşke yazdıklarımla herkese sarılabilseydim. *Bu yazı sevgili dostum Ali Cem Köroğlu’nun Türk Tiyatrosu’na yaptığı katkılar için küçük bir “teşekkür” olsun… Hayal gücü iktidar olabilir mi?
Kaldırım taşlarının altında kumsalın olduğu zamanlardı. Taşı kaldırdığınızda deniz kokusu gelirdi burnunuza. Her beden bir kum tanesiydi; her kum tanesinin dünyayı içerdiği ve dünyada içerildiği, bedenlerin kumsala vuran toplumsal dalgalarla yıkandıkları zamanlar. Sonra kaldırım taşlarını söktüler yerlerinden ve kaldırımlar, kaldırım taşı görünümü verilmiş yekpare betonla kaplandı. Kum taneleri de çimentonun harcına katıldı ve betonun içinde donup kaldılar. Kumsalda toplumsal dalgalarla yıkanırken hayallerimiz vardı ve hayallerimizi iktidara taşımak istiyorduk. Hayaller de dalgalar gibidir, yatay olarak yayılırlar kumsala. İktidara taşırsanız yükselmeniz gerekecek; hayaller yükseldikçe katılaşır. İktidara ulaştıklarında betonlaşmışlardır. Hayal gücü iktidar olabilir mi? Baudrillard, 1968 sloganı “Hayal gücünün İktidarı!”nı hatırlatarak, bu illüzyondan kurtulmamız gerektiğini vurguluyor. Ve ekliyor: “İktidar zekâ gerektiren bir şeyse, bu durumda aptallığın nasıl olup da iktidarda kalabildiği sorusu yanıtlanması gerekir, bununla birlikte iktidarı nadiren ele geçirebilmiş olan tarihi zekâ örneklerinin de çoğunlukla kısa bir süre sonra aptallaşmış olduğu söylenebilir” (Karnaval ve Yamyam, BÜY). Aptallaşmaya betonlaşma da diyebilir miyiz? Diyebiliriz. Ayrı ayrı durdukları hâlde, kendi aralarında bağlantılar icat edebilecek yeteneklerle donatılmış varlıklar betonun içine gömüldüklerinde aptallaşırlar. Aptallaşmak, birden olmaz; ıslak çimento yavaş yavaş katılaşır ve sonunda zihinsel ve bedensel hareket yeteneklerini tümden yitirirler. Milliyetçilik betonu sever en çok. Bunu, bir zamanlar CHP lideri olan Deniz Baykal da söylemişti: “Milliyetçilik, bu milletin ana çimentosudur”. Doğduğu andan itibaren etrafındaki şeylere dokunan ve hayal gücü sayesinde olmadık şeyleri bir araya getirerek daha önce mevcut olmayan yaratıcı kompozisyonlar üreten varlık, vatan dedikleri betonun içine gömüldüğünde, iktidarın çok sevdiği birlik ve beraberlik ruhu canlanır. Canlanan betonun ruhudur. Betonun ruhu bedenleri ele geçirmekte ve “Yurttaşlar kitleler halinde kendilerinden düşünmelerini istemeyenlere oy vermektedirler” (Baudrillard). Betonlaşan kitlenin hayali, beton makinesi olabilir ancak. Hafriyat sanatçılarından Murat Turan’ın Deniz Baykal’ın beyanatı üzerinden ürettiği alternatif seçim afişlerinden birinde şu slogan yazıyordu: “Beton Millet Sakarya” (2007). Vatan, üzerinde tek bir otun bile bitmediği, çatlaklarda biten otların ise görüldükleri yerde ezildikleri beton bir yüzeydir. Liberallerin hayallerine ne demeli? Bir zamanlar insanlığa özgürlük vadeden burjuvazinin iktidarında en çok insanlık ve yeryüzünün canı yandı. Parçaladığı toplumsal bedenin parçalarını makinelerde birbirine dikerek fabrikalarında, iliklerine dek sömüreceği proletaryayı yarattı. Yarattığı Frankenstein canavarı varlığını tehdit edince tekrar canavarı parçalarına ayırdı ve geriye, sadece tüketen, düşünmeyen bir zombiler sürüsü kaldı. Bugünlerde zombilerin en büyük sıkıntısı, tapınakları olan AVM’leri ziyaret edememeleridir. Mecburen zombilik çevrimiçine taşındı. Şimdi hayallerimizi çevrimiçinin koridorlarında gerçekleştirmeye çalışıyoruz. Ama olmuyor. Tüketim için bile olsa hayal kurmak, bedeni gerektirir. Hayal kurmak, bedenler arasında yeni ilişkiler icat etmektir. Çevrimiçi ve milliyetçilik; her ikisinde de iktidar bedensizliği üretiyor. Birinde bedenler dijital ortamın, diğerinde betonun içine gömülüyor. İktidarın bedensizleştirme projeleri. Hayal gücü iktidar olamaz, tabiatına ters. İktidar bedenleri sevmiyor çünkü. Hayal gücü parçaçıklarla çalışır, tıpkı evrenin atomlarla, atomaltı parçacıklarla çalışması gibi. Hayal gücü, yan yana gelmeleri engellenmiş bedenleri, farklılıklarına rağmen bir araya getirerek yeryüzünü bir içkinlik düzlemi olarak kurmaya meyillidir. Hep içeriden, aralarda çalışır. Bedenlerin kendi aralarında ne tür ilişkiler kuracakları ve bu ilişkilerin nasıl bir dünya yaratacağı açık uçludur; hayal gücü de. Hayal gücü, tekil bedenlerin bir arada yaşayabilecekleri aralıklar üretir. Ve aralıklar genişlediğinde beton çatlar. Betondaki çatlaklar ve çatlaklarda biten otlar hayal gücünün eserleridir. Cinsiyetçilikle eleştirilen Yonca Evcimik: Amacım farkındalık yaratmaktı
Yonca Evcimik, ‘Ayıp Şeyler’ adındaki rap denemesindeki cinsiyetçi sözleri nedeniyle aldığı eleştirilere yanıt verdi. Evcimik gelen eleştirilere ilişkin olarak, “Amacım farkındalık yaratmaktı zaten, ben söylediklerimden sorumluyum, anladıklarınızdan değil” yorumunu yaptı. “Ayıp Şeyler’ isimli şarkınız olumlu-olumsuz birçok tepki alıyor. Bunu bekliyor muydunuz?” sorusuna ise Evcemik, “Evet, bekliyordum ama bu kadar hızlı değil. Troller sağ olsun” yanıtını verdi. Hürriyet'te yer alan habere göre Evcimik, “Cinsiyet ayrımcılığı yaptığınız da söyleniyor” şeklindeki eleştiriye şöyle karşılık verdi: “Cinsiyet ayrımcılığını yapan ben değil bunu söyleyenler ve yazanlardır. Doğru ve yanlış erkekte de var kadında da... Birini yazıp diğerini görmezden gelemezdim. Kısacası konuşulup tartıştıkça daha iyi anlaşılacak. Bir de ‘Lütfen televizyonlardaki kadın programları ve Sadakatsiz gibi dizilere bir göz atalım’ demiştim. Onu bile anlamayıp diziyi karalıyorum diye yorumlamışlar. Aksine o dizide gerçekler, her şey apaçık işlenmiş, izleyin demek istedim.” Zorlu PSM'de Mark Eliyahu online konseri
Usta oyuncu İlyas Salman’dan, ‘Solcu olmayana ödül vermiyorlar’ diyen Hakan Boyav’a yanıt
Türkiye’de sinemada solcu olmayanlara ödül verilmediğini iddia eden oyuncu Hakan Boyav’a, Türk sinemasının efsane oyuncusu İlyas Salman’dan yanıt geldi. Salman, isim vermeden kendisine gönderme de yapan Boyav’a, “Sana en azından sağcısın diye ödül vermemişler. Bana solcuyum diye yıllardır rol vermiyorlar Hakan” karşılığını verdi. TRT1’de yayınlanan ‘Payitaht Abdülhamid’ adlı dizinin oyuncusu Hakan Boyav, Türkiye'de ödül alabilmek için solcu olmak ya da yaşam biçimi olarak solculara yakın olmak gerektiğini iddia etti. TVNET'te yayınlanan Sormasam Olmaz adlı programın konuğu olan oyuncu Hakan Boyav, sinema sektöründe verilen ödüllerin hakkaniyetli olmadığını savundu ve “Sanatın normlarına göre değil, kendi normlarına göre takılıyorlar. Nasıl ödül alabiliyorsunuz Türkiye'de? Ya politik görüş olarak solcu olacaksınız, veya yaşam biçimi olarak oradan birilerine daha yakın olacaksınız. Adil, nesnel bir değerlendirmeden çok uzaktır Türkiye'deki ödüller” dedi. Türk sinemasının efsane oyuncusu İlyas Salman ise Boyav’a sosyal medya hesabından yanıt verdi. Salman, tepki gösterdiği paylaşımında, “Sana en azından sağcısın diye ödül vermemişler. Bana solcuyum diye yıllardır rol vermiyorlar, Hakan” ifadelerini kullandı. Sana en azından sağcısın diye ödül vermemişler. Bana solcuyum diye yıllardır rol vermiyorlar, Hakan. https://t.co/d5cwDAtLCV ‘YELİZ’DEN SALMAN’A ‘YANIT’ GİRİŞİMİ Bu cevabın üzerine ‘Yeliz’ lakabıyla tanınan AKP İstanbul Milletvekili Ahmet Hamdi Çamlı, İlyas Salman’a yanıt verme girişiminde bulundu. Ne dediği tam olarak anlaşılamayan Çamlı, İlyas Salman'ın rol aldığı filmler ile, ‘gavurlaştırma ve kökünden koparma’ görevi üstlendiğini iddia etti, “CHP ile başlayan milleti başkalaştırma (gavurlaştırma, kökünden koparma) asrında önemli bir görev üstlenen sinema hayatının figüranı ödül almış. Kim kimden ne aldığına bakarsan bence pek sıkıntı yok, normal” ifadelerini kullandı. CHP ile başlayan milleti başkalaştırma (gavurlaştırma, kökünden koparma) asrında önemli bir görev üstlenen sinema hayatının figüranı ödül almış Kim kimden ne aldığına bakarsan bence pek sıkıntı yok, normal https://t.co/gA6TxiISw5 TRT 2, Hasan Ali Toptaş’ın konuk olduğu programı yayından kaldırdı
TRT 2 kanalı, kadınların taciz ifşasıyla gündeme gelen yazar Hasan Ali Toptaş’ın konuk olduğu Karalama Defteri programının ilgili bölümünü yayından kaldırdı. Hasan Ali Toptaş'ın, Doğan Hızlan'ın sunduğu ‘Karalama Defteri’ programına konuk olduğu programda çevirmenlerle ilgili yaptığı, "Çeviri bir kitap okurken önce çevirmenin doğum tarihine bakıyorum" şeklindeki açıklamalar sosyal medyada tartışmaya neden oldu. Bu tartışmaların devamında Twitter'da bir kadın kullanıcı, Toptaş hakkında cinsel saldırı iddiasında bulundu. Bu tweetin altında 20'ye yakın kadın, Hasan Ali Toptaş’ın kendisine cinsel saldırıda bulunduğuna dair iddiaları paylaştı. Toptaş, kendine yönelik suçlamaların ardından bir ‘özür’ açıklaması yayınladı ve iddiaları reddetmedi. Bu olayın Everest Yayınevi bugün yaptığı açıklamayla Toptaş'la ilişkisini kestiğini açıklarken, TRT2’nin de Toptaş'ın konuk olduğu bölümü yayından kaldırdığı görüldü. Öte yandan Mersin Ticaret ve Sanayi Odası tarafından verilen ve bu yıl Hasan Ali Toptaş’a giden Mersin Kenti Edebiyat Ödülü de yazardan geri alındı. Adile Naşit'siz 33 yıl geçti
ADile Naşit'siz 33 yıl geçti. Gerçek adı Adela Özcan olan sanatçı, Türk tiyatrosunun tuluat ustası ve "Komik-i Şehir" unvanlı Naşit Bey ile sonradan Emel adını alan Amelya Hanım'ın kızı olarak, 17 Haziran 1930'da İstanbul'da doğdu. Usta oyuncu Selim Naşit'in de kardeşi olan Adile Naşit'in anneannesi, zamanın meşhur kantocularındandı, dedesi ise kemani Yorgo Efendi'ydi. Adile Naşit, ilk ve orta öğrenimini bitirdikten sonra 14 yaşında okuldan ayrıldı. Naşit Bey'in Muhsin Ertuğrul'a oyuncu olması için götürdüğü Adile Naşit, babasının 1943'te vefat etmesinin ardından oyuncu olmaya karar verdi ve 1944'te çocuk oyunlarıyla tiyatroya başladı.. SİNEMAYA İLK ADIM Unutulmaz sanatçı, 1948'den 1951'e kadar, komedi oyuncuları Aziz Basmacı ve Vahi Öz'le kurdukları toplulukta çalıştı. Sinemaya, 1947'de "Yara" filmiyle adım atan sanatçı, 1950 yapımı müzikal film, "Lüküs Hayat" ile dikkati üzerine çekti. Başarılı oyuncu, 1950'de tiyatro sanatçısı Ziya Keskiner'le evlendi. İkilinin 1952'de dünyaya gelen oğulları Ahmet, kalbindeki delik nedeniyle 16 yaşındayken hayata veda etti. Naşit, 1954'te Muammer Karaca Tiyatrosuna girerek, burada 6 sene kadar görev yaptı. Sanatçının eşi ve kardeşiyle 1961'de kurduğu Naşit Tiyatrosu, bir süre sonra dağıldı. Usta oyuncu, 1963-1975 arasında Gazanfer Özcan-Gönül Ülkü tiyatrosunda yer aldı. Sinemaya "Yara" ile giriş yaptı 1970'li yıllara kadar tiyatroya daha çok ağırlık veren Naşit, Yeşilçam'ın en çok ağlatan filmlerinden biri olan 1975 yapımı "Bizim Aile"de oynadı. Adile Naşit, 1976'da "İşte Hayat" adlı filmdeki rolüyle Antalya Altın Portakal Film Festivali'nde En İyi Kadın Oyuncu ödülünü kazandı. Eşi Ziya Keskiner'in 1982'deki ölümünün ardından Naşit, 16 Eylül 1983'te Cemal İnce ile evlendi. Sanatçı, oğlu Ahmet'in vefatının ardından çocuklara yönelerek, 1980'de TRT Ankara Televizyonu prodüktörlerinden İlhan Şengün'ün yapımcısı olduğu "Uykudan Önce" adlı çocuk programını sunarak, "masalcı teyze" diye anılmaya başladı. Daha çok Ertem Eğilmez ve Kartal Tibet filmlerinde rol alan sanatçının, Münir Özkul ve Kemal Sunal ile oynadıkları filmler halen Türk televizyonlarının en çok izlenen yapılmarı arasında yer alıyor.  Canlandırdığı rollere verdiği ruh kadar jest ve mimikleriyle de Türk halkının beğenisini toplayan usta sanatçı, "Hababam Sınıfı"nda haylaz öğrencilere arka çıkan Hafize Ana ve aile temalı filmlerde çocukları için her şeyi göze alan anne karakterleriyle hafızalarda yer edindi. Tiyatro ve sinemada canlandırdığı anne tiplemesi, kendine has üslubu ve kahkahası, onu Türk sinemasının unutulmaz isimleri arasına yerleştirdi. Adile Naşit canlandırdığı anne karakterleri nedeniyle 1985'te Yılın Annesi seçildi. Unutulmaz oyuncu, 11 Aralık 1987'de doğduğu şehir İstanbul'da, 57 yaşındayken hayata gözlerini yumdu. Kalın bağırsak kanseri sonucu hayatını kaybeden Naşit'in cenaze töreni 13 Aralık 1987'de Şişli Camisinde düzenlenen törenin ardından Karacaahmet Mezarlığı'na defnedildi. Adile Naşit'in sanatla iç içe geçen 43 yıllık kariyerinde rol aldığı filmlerden bazıları şöyle: "Yara (1947), Lüküs Hayat (1950), Abbas Yolcu (1959), Vur Patlasın Çal Oynasın (1970), Beyoğlu Güzeli (1971), Sev Kardeşim (1972), Oh Olsun (1973), Canım Kardeşim (1973), Gariban (1974), Hasret (1974), Yüz Liraya Evlenilmez (1974), Mavi Boncuk (1974), Minik Cadı (1975), Ah Nerede (1975), Çapkın Hırsız (1975), İşte Hayat (1975), Delisin (1975), Didar, Bitirimler Sınıfı (1975), Haydi Gençlik Hop Hop (1975), Pembe Panter (1975), Bizim Aile: Merhaba (1975), Hababam Sınıfı (1975), Hababam Sınıfı Sınıfta Kaldı (1975), Süt Kardeşler (1976), Hababam Sınıfı Uyanıyor (1976), İşte Hayat (1976), Gel Barışalım (1976), Aile Şerefi (1976), Emine, Tosun Paşa (1976), Şabanoğlu Şaban (1977), Sakar Şakir (1977), Gülen Gözler (1977), Hababam Sınıfı Tatilde (1977), Kibar Feyzo (1978), Sultan (1978), Hababam Sınıfı Dokuz Doğuruyor (1978), Neşeli Günler (1978), Köşe Kapmaca (1979), Vah Başımıza Gelenler (1979), Doktor (1979), Hatice, Renkli Dünya (1980), Huzurum Kalmadı (1980), Beş Parasız Adam (1980), Gırgıriye (1981), Hababam Sınıfı Güle Güle (1981), Şabancık (1981) , Adile, Deliler Koğuşu (1981), Talih Kuşu (1982), Görgüsüzler (1982), Buyurun Cümbüşe (1982), Adile Teyze (1982), Şıngırdak Şadiye (1982), Şaşkın Ördek (1983), Kuzucuklarım (1986), Milyarder (1986), Aile Pansiyonu (1987)." Everest Yayınları, Hasan Ali Toptaş ile yollarını ayırdı
Türk edebiyatının tanınmış isimlerinden Hasan Ali Toptaş, geçmişte çok sayıda kadına cinsel saldırı ve tacizde bulunduğu iddiasıyla gündeme geldi. Çok sayıda kadının Toptaş tarafından tacize maruz bırakıldığını ifade etmesiyle Everest Yayınları da yazarla yollarını ayırma kararı aldı. Everest Yayınları'ndan yapılan açıklamada " Kamuoyuna, Yazar Hasan Ali Toptaş ile yollarımızı ayırmış bulunuyoruz. Her türlü tacizin karşısındayız, karşısında olmaya devam edeceğiz. Saygılarımızla." ifadeleri kullanıldı. Kamuoyuna,  Yazar Hasan Ali Toptaş ile yollarımızı ayırmış bulunuyoruz. Her türlü tacizin karşısındayız, karşısında olmaya devam edeceğiz.  Saygılarımızla. pic.twitter.com/zYgURiRGtY Öte yandan Mersin Ticaret ve Sanayi Odası tarafından verilen ve bu yıl Hasan Ali Toptaş’a giden Mersin Kenti Edebiyat Ödülü de yazardan geri alındı. Ödül kurulundan “Bu son derece ağır bir durum. Değerlendirme Kurulu dünden beri konu üzerinde konuştuk ve ödülün geri alınması konusunda mutabık kaldık. Çünkü Hasan Ali Toptaş ile ilgili bu iddiaları yok sayamayız, hoş göremeyiz, görmezden gelemeyiz. İnsani, ahlaki, vicdani, edebi sorumluluğumuz gereği Toptaş’a verdiğimiz ödülü geri çekmeye karar verdik” açıklaması yapıldı. Hasan Ali Toptaş'a verilen bir ödül geri alınıyor
Türk edebiyatının tanınmış isimlerinden Hasan Ali Toptaş, geçmişte çok sayıda kadına cinsel saldırı ve tacizde bulunduğu iddiasıyla gündeme geldi. Toptaş da suçlamaları reddetmedi ve özür dilediğini belirten bir açıklama yaptı. Cumhuriyet’ten Abidin Yağmur’un haberine göre edebiyat dünyasında geniş yankı bulan bu olay üzerine, Mersin Ticaret ve Sanayi Odası tarafından verilen ve bu yıl Hasan Ali Toptaş’a giden Mersin Kenti Edebiyat Ödülü geri alındı. Mersin Kenti Edebiyat Ödülü değerlendirme kurulu üyesi Celal Soycan, Değerlendirme Kurulu’nun tüm üyelerinin tereddütsüz şekilde ödülün geri alınmasına karar verdiğini söyledi. "YOK SAYAMAYIZ" Kurul olarak kendilerinin tavsiye kararı aldıklarını, resmi kararı ise Mersin Ticaret ve Sanayi Odası’nın aldığını kaydeden Soycan, “Değerlendirme Kurulu’nun kararını MTSO yönetimine bildirdik. Onlar da resmi olarak karar alacaklar” dedi. Soycan, “Bu son derece ağır bir durum. Değerlendirme Kurulu dünden beri konu üzerinde konuştuk ve ödülün geri alınması konusunda mutabık kaldık. Çünkü Hasan Ali Toptaş ile ilgili bu iddiaları yok sayamayız, hoş göremeyiz, görmezden gelemeyiz. İnsani, ahlaki, vicdani, edebi sorumluluğumuz gereği Toptaş’a verdiğimiz ödülü geri çekmeye karar verdik” dedi. Soycan, ödül töreninin pandemi koşulları nedeniyle geciktiğini de belirterek, “Bu yılı, 2020 yılı Mersin Kenti Edebiyat Ödülü’nü boş geçmiş olacağız” dedi. Google, Türkiye’nin en fazla aranan dizilerini açıkladı
1- Sadakatsiz  Sadakatsiz dizisi BBC Studios’un ‘Doctor Foster’ isimli dizisinden uyarlandı. Dizinin senaryosu Kemal Hamamcıoğlu ve Dilara Pamuk’un kaleminden çıkarken; yönetmen koltuğunda ise Neslihan Yeşilyurt oturuyor. Kanal D’de yayınlanan dizinin başrollerini ise Cansu Dere ve Caner Cindoruk paylaşıyor. Geçmişteki travmaların günümüze yansımalarına ve kadın-erkek ilişkilerine odaklanan yapım, dram ve psikolojik gerilim türünde.  2- Mucize Doktor  Başrolünü Taner Ölmez’in üstlendiği, kadrosunda Onur Tuna, Sinem Ünsal, Seda Bakan, Hazal Türesan, Murat Aygen, Fırat Altunmeşe, Hakan Kurtaş, Hayal Köseoğlu, Bihter Dinçel, Korhan Herduran, Merve Bulut ve Reha Özcan gibi birbirinden başarılı oyuncuları da barındıran “Mucize Doktor” FOX’ta yayınlanıyor. Dizi, Savant sendromuna sahip otizmli bir bireyin yaşadıklarını anlatıyor. 3- Masumlar Apartmanı  TRT-1 ekranlarında her salı gösterime giren Masumlar Apartmanı, Dr. Gülseren Buğdaycıoğlu’na ait olan ve Haziran 2020 tarihinde yayınlanan 'Madalyonun İçi' adlı kitabından Deniz Madanoğlu tarafından uyarlandı. Masumlar Apartmanı oyuncuları arasında Farah Zeynep Abdullah, Birkan Sokullu, Ezgi Mola, Merve Dizdar, Alper Saldıran, Metin Coşkun, Esra Ruşan, Atilla Şendil, Emir Özden, Uğur Uzunel ve Gizem Katmer yer alıyor.  4- Sen Çal Kapımı  Sen Çal Kapımı, yönetmen koltuğuna Altan Dönmez’in oturduğu ve senaryosunu Ayşe Üner Kutlu’nun kaleme aldığı bir romantik komedi dizisi. Başrollerde Hande Erçel ve Kerem Bürsin var.  5- Alev Alev  Alev Alev, yönetmeliğini Ahmet Katıksız'ın yaptığı, Burcu Görgün Toptaş tarafından senaryosu kaleme alınan, Show TV'de yayınlanan aksiyon ve dram türündeki televizyon dizisi. Fransız yapımı Le Bazar de la Charité dizisinden uyarlanan yapımın başrollerinde Demet Evgar, Hazar Ergüçlü ve Dilan Çiçek Deniz’i izliyoruz. 6- Kırmızı Oda  Kırmızı Oda, yönetmeliğini Cem Karcı'nın yaptığı, Banu Kiremitçi Bozkurt'un senaryosunu kaleme aldığı dram ve psikolojik türündeki televizyon dizisi. Yazar Gülseren Budayıcıoğlu'nun Madalyonun İçi adlı eseri ve çeşitli bölümler derlenerek televizyona uyarlandı. TV8’de yayınlanan dizinin hayli geniş olan oyuncu kadrosunda şu isimler bulunuyor: Binnur Kaya, Tülin Özen, Burak Sevinç, Meriç Aral, Gülçin Kültür Şahin, Sezin Bozacı, Baran Can Eraslan, Halit Özgür Sarı, Celil Nalçakan, Melisa Sözen, Burcu Biricik, Beyti Engin, Füsun Demirel, Ruhi Sarı, Canberk Gültekin ve Hande Doğandemir. 7- Bay Yanlış  Bay Yanlış, yönetmenliğini Deniz Yorulmazer'ın yaptığı, senaryosu Aslı Zengin ve Banu Zengin ikilisi tarafından kaleme alınan, başrollerinde Can Yaman ve Özge Gürel ikilisinin olduğu yapım, bir romantik komedi dizisi. 8- Menajerimi Ara  Menajerimi Ara, yönetmeliğini Deniz Çelebi Dikilitaş'ın yaptığı, senaryosu Ekin Atalar tarafından kaleme alınan televizyon dizisi. Drama ve komediyi harmanlayan dizi, popüler bir yetenek ajansında dört menajerin asistanlarıyla birlikte yaşadıklarını merkeze alıyor. 9- Bir Başkadır  Bir Başkadır, Netflix'te 12 Kasım 2020'de gösterime giren, Berkun Oya'nın yazıp yönettiği dizi. Yapımcılığını Krek Film adına Ali Ferhunde ve Nisan Ceren Göçen'in üstlendiği dizinin kurgusu Ali Aga'ya ait. 8 bölümden oluşan dizinin oyuncu kadrosunda ise Öykü Karayel, Fatih Artman, Funda Eryiğit, Defne Kayalar, Tülin Özen, Alican Yücesoy, Nesrin Cavadzade, Derya Karadaş, Bige Önal, Settar Tanrıöğen, Öner Erkan ve Gökhan Yıkılkan gibi isimler yer alıyor. 10- Aşk 101  Aşk 101, ilk sezonu 24 Nisan 2020'de Netflix platformunda yayımlanan, senaryosu Meriç Acemi tarafından kaleme alınan, yönetmenliğini Ahmet Katıksız ve Deniz Yorulmazer'in birlikte yaptığı gençlik ve komedi-drama türündeki internet dizisi. Dizinin ikinci sezon çekimlerine 14 Temmuz 2020 tarihinde başlandı. Dizide Mert Yazıcıoğlu, Alina Boz, İpek Filiz Yazıcı, Pınar Deniz ve Kubilay Aka başrolleri paylaşıyor. Yapım bir süre ‘sansür’ tartışmasıyla da gündeme gelmişti. Rol için kilo veren ABD'li oyuncu George Clooney, hastaneye kaldırıldı
İletişim Yayınları’ndan ‘taciz’ kararı: Bora Abdo’yla ilişkimizi sonlandırdık
İletişim Yayınları, yazar Aslı Tohumcu’nun tacizine maruz kaldığını söylediği Bora Abdo’yla olan yayın ilişkisini sonlandırdığını duyurdu. Zorbalık ve taciz karşısında yazarları Pelin Buzluk ve Aslı Tohumcu’nun yanında olduğunu belirten yayın evinin, konuyla ilgili açıklamasında şu ifadeler kullanıldı: “İletişim Yayınları olarak, maruz bırakıldıkları gayriinsanı davranış, zorbalık ve tacize karşı yazarlarımız Pelin Buzluk ve Aslı Tohumcu’yla beraberiz. Bora Abdo ile olan yayın ilişkimizi sona erdirdiğimizi okurlarımızın bilgisine sunarız.”  NE OLMUŞTU? Twitter’da, yazar Hasan Ali Toptaş’ın bir kadın kullanıcı tarafından tacizle suçlanmasının ardından, başka kadınlar da edebiyat dünyasından farklı erkek yazarların tacizine maruz bırakıldıklarını açıklamışlardı. Pelin Buzluk'un bu yöndeki paylaşımına destek olan yazar Aslı Tohumcu, yaşadığı cinsel saldırıyı kamuoyuyla paylaşarak dayanışma çağrısında bulunmuş ve Bora Abdo'nun taciziyle karşı karşıya kaldığını belirterek, "Hasan Ali Toptaş da yalnız değil tabii. Bora Abdo var. Beni arkadaşımdan ayırıp taksime atlamasıyla gelişen bir olay. Ben de büyüdüm, kadınlarla sarmalandım iyice. Konuşabiliyorum. Herkes konuşsun. Bizim korkacak bir şeyimiz yok!" ifadelerini kullanmıştı. Müzisyen Kerem Yeğinboy: Hayatı notalarımda sorguluyorum
Gizem Ertürk  Rock müzik yeni bir isim daha kazandı. “Nedensiz Dünya” isimli ilk albümüyle dinleyiciyle buluşan Kerem Yeğinboy, 10 şarkıdan oluşan albümüyle sektöre iddialı bir giriş yaptı. 1991 İzmir Karşıyaka doğumlu olan Yeğinboy, müziğe 13 yaşında Pink Floyd, Led Zeppelin, Quenn, Black Sabbath, Metallica gibi grupların müziklerini dinleyerek başladı. Gitar çalmaya başladıktan üç ay sonra kendi metal ve rock bestelerini yapmaya başlayan müzisyen, ardından üniversite öğrenimi için İngiltere’ye gitti. O dönemde rock müziğin yanında folk ve indie tarzlarına da ilgi duymaya başlamasının ardından akustik ve basgitar da çalmaya başladı. HAYALİM DÜNYAYA AÇILMAK  Hayalinin dünyaya açılmak ve sadece İngilizce şarkılardan oluşan bir albüm yapmak olduğunu söyleyen Yeğinboy, country ve folk türünde birçok İngilizce bestesi olduğunu ve tüm dünyayı kucaklayan şarkılar yapmak istediğini söylüyor. “Nedensiz Dünya” isimli albümünde dünyada başımıza gelen hiçbir şey için neden aramamamız gerektiği fikrinden yola çıktığını söyleyen Yeğinboy, “Herkes ‘neden’ diye sorar. Acı insanı daha çok arayışa sürükler. Bunun esiri olmayın ve kendinize karşı dürüst olun” diye konuşuyor. “Hayatı ne zaman sorgularsam öfke ve hayal kırıklığı oluyor” diyen Yeğinboy, “Öfke olmadan sevgi olmaz. Dozunda öfke aslında sağlıklı bir şeydir” diyor ve ekliyor: “Hayatı sorgulayan sözler yazıyorum; aklından ne geçiyorsa, içinde ne varsa hepsi sözlerimde ve müziğimde.”  Albüm sevincini yaşayamadan İzmir depremi ile sarsılan Yeğinboy, “Doğduğumdan beri İzmir Karşıya’da yaşıyorum. Evim, doğduğum topraklar burası. Çok korktuk… İzmir kaosa alışık değildir, plansızlık bizi korkutur diyerek sözlerine başlıyor” diyor. Pandemi üzerine bir depremi yaşadıklarını söyleyen genç müzisyen, “Umarım bir an önce mutlu, huzurlu ve sevgi dolu günlere kavuşuruz” dileğinde bulunuyor.  Yeğinboy, “Nedensiz Dünya” şarkısının sözlerinde adeta Z kuşağının sıkıntılarına da tercüman oluyor: Yаrаlаr sаrmış içimi/Üzüntü аklımı/Delirmek ister içim/Bunаlmış bi’ o kаdаr/Hаyаt beni аlmış benden/Götürmüş gitmek istemediğim yerlere/Hаyаller аlmış bedenimi/Sаplаmış olduğum yere. Koltuğa arkanı yasla: Perde!
Eda Köprü Yılmayan  İstanbul Tiyatro Festivali’nde çevrimiçi gösterimleri için son haftaya girildi. Ekran karşısında tiyatro deneyimi yaşamak istiyorsanız son tarih 14 Aralık. Dijital ortamlar her ne kadar tiyatro salonundaki keyfi vermese de evlere kapandığımız salgın sürecinde sanatla buluşmak hepinize iyi gelecek. Sizler için online izleyebileceğiniz oyunları derledik.  ANDAN DAHA KISA  “Sahnedeki ikili ne yapıyor?” ve her sahnede “Bundan sonra ne gelecek? diyeceğiniz bir performans Andan Daha Kısa. Ses, ritim ve dansın bir arada olduğu farklı bir tiyatro deneyimi. Çağdaş dans ikilisi Taldans, müzikteki serializm akımının özgün dinamiklerini bu eserle sahneliyor. “Serializm nedir?” diye sorarsanız, işte yanıtı: Müzikte Schoenberg’in öncüsü olduğu akıma verilen isim. 12 nota ile belirli bir dizi oluşturulur ve parçaya bütünlüğü veren o dize olur. ‘Andan Daha Kısa’ oyununda da bütüne yön veren belirli cümleler var ve oyun boyunca farklı beden hareketleri, tonlamalarla ritmik bir şekilde bu değişimi izliyorsunuz.  Oyunda serializmin ton, ritim, tını gibi özelliklerini kullanarak oluşturduğu diziler, bedene ve harekete dair imgeleri nereye sürükleyebilir? Serializmin müziğe, edebiyata, mimariye ve sanata yansıyan yaklaşımı koreografik bir yapıyı nasıl etkiler? Yapıların sistematiği nasıl kurulur ve yaratım bu sürece nasıl katılır? Diziler ve seriler kullanarak bir disiplinden başka bir disipline nasıl geçilir? Danstan videoya, müzikten dansa geçişte bu dizilimler bir araç olabilir mi? Tüm bu soruların arayışı sonucunda Taldans ekibi özgün bir oyunla tiyatro izleyicisinin karşısına çıkıyor.  EFTEN PÜFTEN  Adı gibi eften püften bir meseleyi dinliyoruz. Festivalde radyo tiyatrosunun (Festival ekibi kulak tiyatrosu demeyi tercih etmiş) iki örneği var. Biri biraz sonra anlatacağımız Varlık, diğeri ise Eften Püften. Oyunda Nejat İşler, Özgür Emre Yıldırım, Ülkü Duru ve İştar Gökseven arasında geçen diyaloğu dinliyoruz.  Dille ve sözle tarif edilemeyeni arayan, “yeni roman” akımını yaratan yazarlardan biri olan Fransız yazar Nathalie Sarraute imzalı bir “dil oyunu” Eften Püften. Oyunda iki arkadaş arasında geçen mesele dilin, sözcüklerin, söylenenin ve söylenmeyenin ardındaki anlamlarda aranıyor. Benim için ilginç olan kısmı ise bu eften püften meselenin iki erkek arasında geçmesi. Genel anlayışa ve tutumlara bakıldığında daha çok iki kadın arkadaş arasında yaşanabilecek, bazı ifadelerden, sözlerden anlam çıkarma ve onun üzerinden yaşanabilecek kırgınlıklar bu oyunda iki erkek arasında geçiyor. Bu açıdan bakınca kadınlara özgü bir durummuş gibi algılanan ‘eften püften’ meselelerin iki erkek arkadaş arasında geçmesi ne yalan söyleyeyim beni keyiflendirdi.  VARLIK  Varlık, festivalde sevdiğim oyunlardan biri oldu. Geçmişe ışık tutan, 1940’ların İstanbul’unda yoksul bir ailenin, sırtlarına çöken Varlık Vergisi’yle mücadelelerini dinliyoruz. Hikâye o kadar dramatik ki sadece dinleyerek öykünün içinde kalabiliyorsunuz. Çaresizce mücadele eden bir baba, katı gerçekle boğuşan bir anne ve ailesinin zorlu koşullarıyla kendi hayalleri arasında büyümeye çalışan bir genç kız… Karşılarında ise bu küçük ailenin kaderini etkileyecek, kendi ailesinin iyiliği için gözünü karartmaya hazır bir vergi memuru var. Oyunda etkisi kuşaklar boyu süren, Türkiye’nin gayrimüslim nüfusu üzerinde ağır sonuçlar yaratan Varlık Vergisi’ni bir ailenin dramı üzerinden dinliyoruz.  LEAR MUTFAKTA  Lear Mutfakta, 2010 yılında kurulan Kadro Pa tiyatro topluluğunun sahnelediği bir performans. Daha önce Shakespeare uyarlaması olan Macbeth Mutfakta, Çehov’un Üç Kız Kardeş oyunu, Tahir ile Zühre ve Jan Dark’ın d’Arc’ını sahneleyen ekip, festivalde Lear Mutfakta ile karşımızda.  Koca Kral Lear bir menemen sosu, kızları Goneril, Regan ve Cordelia ise farklı peynir çeşitleri olarak karşımıza çıkıyor. Obje tiyatrosu ve hikâye anlatıcılığının harmanlandığı oyunda “ihanet soslu bir trajedi yemeği” pişiriliyor. Simge Günsan’ın uyarladığı ve oynadığı oyunu mutlaka izlemenizi öneriyoruz. Leziz bir Shakespeare eseri sizleri bekliyor. Tolga Karel’den iktidarı öven Sermiyan Midyat için çok sert sözler
Türkiye’de yıllar önce yayınlanan Yaprak Dökümü dizisiyle ünlenen ve daha sonra oyunculuğu bırakarak ABD’ye yerleşen Tolga Karel, oyuncu ve yönetmen Sermiyan Midyat’a, koronavirüsle mücadele konusunda ABD’yi eleştirip Türkiye’yi övdüğü videosu üzerinden sert bir yanıt verdi. Karel, şahsi Instagram profilinde, bir süre önce birlikte olduğu kadına şiddet uyguladığı iddialarıyla gündeme gelen Sermiyan Midyat için, “S.ktirsin gitsin. Yaranmak için ne yapacağını şaşırmış it. Ben ne ekmek yediğim yeri kötülerim ne de memleketimi kimseye ezdiririm. Şunu da söyleseymiş ya videoda; Sermiyan Midyat, Türkiye'de kadın dövdüğünde elini kolunu sallaya sallaya geziyorsun, gel o kadına şiddeti burada Amerika'da yap bakalım nereden ne alıyorlar” dedi. MİDYAT NE DEMİŞTİ? Sermiyan Midyat, geçtiğimiz günlerde New York’ta çektiği bir videoda, yaklaşık 1 yıl sonra yurt dışına çıktığını söylemiş ve ABD’de koronavirüse karşı önlem alınmadığını ifade ederek Türkiye’ye övgüde bulunmuştu. Midyat, “Sağlık Bakanlığı'nın, hükümetin, Cumhurbaşkanımızın, gösterdiği hassasiyet, emek, çaba gerçekten teşekküre ve takdire şayan” ifadelerini kullanarak, AKP’li Cumhurbaşkanı Erdoğan ve Sağlık Bakanı Fahrettin Koca’yı da tweetinde etiketlemişti.   Müzisyenlere destek için kurulan Kadıköy Belediyesi Pandemi Orkestrası ilk kez sahne aldı
Kadıköy Belediyesi tarafından yeni tip koronavirüs (Covid-19) salgını sürecinde hiçbir sabit geliri olmayan ve ekonomik olarak zor bir süreçten geçen müzisyenlere destek olmak amacıyla kurulan Kadıköy Belediyesi Pandemi Orkestrası, sanatseverlerin karşısına çıktı. Kadıköy Süreyya Operası'nda gerçekleşen konserde orkestra şefliğini Rengin Gökmen üstlenirken, piyanist İdil Biret orkestraya solist olarak eşlik etti. Gökmen, zorlu dönemlerde her zaman sahne sanatlarının en büyük darbeyi gördüğünü, bu konserde birçok sanatçının karşılık beklemeden destek verdiğini belirterek, "Bu akşam burada çok özel bir orkestranın konserine tanık olacaksınız. Hepimizin bildiği gibi yalnız ülkemiz değil, dünya çok uzun bir süredir son derece travmatik günler geçiriyor. Bu olumsuz ortamın çok yakın bir gelecekte sona ermesini umut ediyoruz ancak halen o pandemi koşullarının en zorlu anlarını yaşarken sizlerin karşısına böyle bir konserle çıkmış bulunuyoruz" dedi. Kadıköy Belediye Başkanı Şerdil Dara Odabaşı da bu dönemden sanatın ve sanatçının gücüyle ve dayanışmayla çıkılabileceğini vurgulayarak, "Biz burada dayanışma içerisinde hem sanata ufak da olsa bir can suyu verelim, zor durumda olan arkadaşlarımıza destek olalım amacıyla bu konseri gerçekleştiriyoruz. Sanatçının en büyük besin kaynağı alkıştır. Onları buraya gelerek bu alkıştan mahrum etmediğiniz için sizlere de çok teşekkür ederim" diye konuştu. Yaklaşık bir saat süren etkinlikte Johann Sebastian Bach, Tomaso Albinoni ve Armağan Durdağ'ın eserleri seslendirildi. Kadıköy Belediyesi Pandemi Orkestrası, 4 Ocak'ta Oğuzhan Balcı ile Gökhan Aybulus'un, 8 Şubat'ta Gürer Aykal ile Bülent Yazıcı'nın, 8 Mart'ta İbrahim Yazıcı ile Gülsin Onay'ın, 29 Mart'ta ise Hakan Şensoy ile Cihat Aşkın'ın katılımlarıyla tekrar sahne alacak. Moda Sahnesi’nde naklen yayın
Eda Köprü Yılmayan Salgınla birlikte zor günler geçiren tiyatro emekçileri eserlerini sanatseverlerle buluşturmak ve tiyatrolarını yaşatmak için yeni çözümler arıyor. Tatbikat Sahnesi’nin ardından Moda Sahnesi de sahneden naklen yayın yapacak. Moda Sahnesi’nin ‘Sahneden Naklen’ adıyla duyurduğu programda Aralık ayında üç oyun gösterilecek. Bu sezon oynanmaya başlayan Babamı Kim Öldürdü oyunu Fransa’nın genç yazarlarından Edouard Louis’in eseri. Yazar bir işçi olan babasının erkeklik, işçilik, aile gibi olgulara yaklaşımını ve bu yaklaşımındaki açmazların fark edilmesini sağlıyor. Babamı Kim Öldürdü oyunu 19 Aralık Cumartesi günü saat 21.00’de izlenebilecek. Bütün Çılgınlar Sever Seni oyunu ise 8’inci sezonunda. Oyunda Mert Fırat, Öznur Serçeler ve Çağlar Yalçınkaya oynuyor. 12 Aralık Cumartesi günü saat 21.00’de ekran başına. Aralık ayı boyunca gösterilecek bir diğer oyun ise Yeni Bir Şarkı. Melis Birkan ve Caner Cindoruk’un oynadığı oyunda uzun bir evlilikten sonra ayrılan bir çiftin dört yıl sonra buluşmaları ve yaşadıklarını gözden geçirmeleri konu ediliyor. Modern klasikler arasına giren oyun kadın özgürleşme hareketinin izlerini taşıyor. Oyun 26 Aralık Cumartesi günü saat 21.00’de sahneden naklen yayınla evlerinizde olacak. Moda Sahnesi’nin internet sayfasından biletinizi alabilirsiniz. Ancak Moda Sahnesi’ne destek olmak isterseniz farklı fiyat alternatifleriyle de bilet satın almak mümkün. Hrant’ı çok sesli anacağız
Işıl ÇALIŞKAN Halk şarkılarını çok sesli düzenlemelerle dinleyiciyle buluşturan AN Vokal, coğrafyalar ve diller üstü bir yolculuk vaat ediyor. 2015 yılında Haluk Polat tarafından kurulan 12 kişilik müzik topluluğu, bu toprakların öykülerini gelecek kuşaklara özgün şekliyle taşımayı amaçlıyor. Her ay bir türkü ile dinleyici karşısına çıkan AN Vokal, geçtiğimiz aylarda Âşık Veysel’in “Uzun İnce Bir Yoldayım”ı, Erzurum Türküsü “Bu Tepe Pullu Tepe”yi ve son olarak “Yoğurt Koydum Dolaba” isimli Kilis türküsünü yayınladı. Ocakın ilk haftası ise “Sareri Hovin Mernem -Turnam Gidersen Mardin’e” türküsünü Hrant Dink’in anısına yorumlayacaklar. Grubun kurucusu Haluk Polat ile müzik serüvenini konuştuk. ► Halk şarkılarını çok sesli düzenleme ve yorumlama yolculuğuna çıkış hikâyenizle başlayalım dilerseniz. Nasıl bir boşluğu doldurmayı amaçladınız? AN Vokal bizim için uzun birçok sesli vokal serüveninin bir durağı... 1996 yılında kurduğumuz Ychorus vokal topluluğuyla başlayan yolculuğu AN Vokal ile sürdürüyoruz. AN, adını Sümerler’in gök tanrısı An’dan (Anu) alıyor. Anadolu’nun ve yakın coğrafyanın tüm değerlerini, kültürlerini, titreşimlerini anlamak ve anlatmak için bir araya geldik. Amacımız bu toprakların çok renkli ve dilli kültürünü, çok sesli müzik penceresinden yorumlamak. Halk şarkılarını geleneksel hallerinden farklı bir şekilde çok sesli düzenlemeleriyle seslendiriyoruz ve gelecek kuşaklara farklı bir bakış açısıyla taşımayı hedefliyoruz. ► Coğrafyalar üstü ve çok dilli bir grup AN Vokal. Nasıl dertleriniz var? Çok dilli repertuarımızın temelinde de farklı coğrafyaların uyumuna olan inancımız var. Hiç bilmediğimiz dillerdeki şarkıların duygusunu derinden hissedebiliyoruz, yıllardır bildiğimiz şarkıların farklı dillerde söylenişlerini duyunca şaşırıp heyecanlanıyoruz. Yaşadığımız topraklar binlerce yıl boyunca çok çeşitli kültürlere, dillere, dinlere ev sahipliği yapmış. Aslında her birimiz, bazen farkında olmasak da burada var olmuş kültürlerden bir parça taşıyoruz. Biz bu çeşitliliği müziğimizde gururla yansıtıyoruz. UZUN İNCE BİR YOLDAYIM’A CAZ TINISI ► Aşık Veysel’in ölümsüz eseri ‘Uzun İnce Bir Yoldayım’ı yorumladınız ilk olarak. Bu eser birçok farklı şekilde sunuldu dinleyiciye. AN Vokal neden “biz de yapmalıyız” dedi? Bizim yorumumuzda daha önce sık rastlanmamış caz tınıları mevcut. Bunun türküyü daha uluslararası bir hale dönüştürdüğünü düşünüyoruz. ► En son üçüncü single çalışmanız “Yoğurt Koydum Dolaba” isimli Kilis türküsünü yayınladınız. Yoğurt Koydum Dolaba bizim çok severek söylediğimiz bir türkü. Kilis’te uzun Ayşe adında bir kadın ve oğlu Mahmut’un hikâyesi bu. Bu ikili keçi sütünden bakır kaplarda yoğurt yapıyor. Üstüne de çörek otu koyuyor. Alt mahallelerinde oturan Fattum isimli genç kadına aşık. Kadın yoğurt almaya geldiğinde ona türkü söylüyor. Bu türkü de o zaman yazılıyor. Biz iki farklı yorumla dinleyiciye sunduk. ► Önümüzdeki ay Hrant Dink için söyleyeceksiniz… Evet, ocak ayında bu toprakların iki dilli türkülerinden biri olan “Sareri Hovin Mernem - Turnam Gidersen Mardin’e”yi yayınlayacağız. Türkünün Ermenice sözleri birbirinden ayrı düşmüş insanların hikâyesini anlatıyor. Melodik ritmik yapısı çok güzel, çok özel bir türkü olduğunu düşünüyoruz. An vokal olarak 5 sesli acapella bir düzenleme yaptık. “Turnam Gidersen Mardin”e, Ayşe’nin 1915 yılında yurdundan ayrılan Ermenilerle kesişen yolunu ve onların acılarına ortak oluşunu ifade ediyor. ŞARKI, ACIYI EN YALIN HALİYLE ANLATIYOR ► Neden Hrant Dink için özellikle bu parçayı seçtiniz? Bizce bu eser bu topraklardaki acıyı en yalın haliyle anlatan eserlerden biri. Zamanında Ermenice ve Kürtçe söylenmiş birçok türkü zamanla Türkçe de söylenir hale gelmiş. Sareri Hovin Mernem, her sene bulunmaya çalıştığımız 19 Ocak anmalarında Hrant Dink anısına Lena Chamamyan yorumuyla çalınır ve söylenir. Biz de bu anıya çok sesli bir versiyonla katkıda bulunmak istedik. ► AN Vokal her ay bir şarkıyla dinleyici karşısına çıkacak. Bir sene boyunca nasıl bir öyküyle dinleyiciyle buluşacak? Konserlerimizde kullandığımız bir sloganımız var: “Bu Toprakların Çok Sesli Yolculuğu.” Aslında bir albüm çıkarma planımız vardı, ancak sonradan albümü single’lara bölerek bir yol hikâyesi olarak tasarlamayı seçtik. Önümüzdeki dönemde her ay yeni bir single ile kurguladığımız öykünün baş kahramanı Ayşe; onun hikâyesi ile her ay farklı bir yöreye uğrayacağız, oraya ait bir türküye yeniden hayat vereceğiz. Hem eser seçimiyle hem de kattığımız farklı yorumlarla dinleyiciyi şaşırtacağımızı ve mutlu edeceğimizi umuyoruz. Yazar Hasan Ali Toptaş’tan taciz özrü
Salgın ve çocuksulaşma…
Felaketleri unutma eğiliminde oldu hep insanlık. 50 milyon insanı öldüren İspanyol Gribi gibi bir felaket bile toplumsal hafızadan uzun yıllar silinebildi. ABD’de bir araştırmacı ders kitapları üzerinde yaptığı bir araştırmada, İspanyol Gribi’nden sadece tek bir cümleyle bahsedildiğini görmüş. Türkiye’deki ders kitaplarında durum nedir bilmiyorum. 19 milyon kişinin öldüğü I. Dünya Savaşı aynı kitaplarda çok daha fazla yer alırken, 50 milyon insanı öldüren salgına tek bir cümleyle yer verilmiş olması, toplumsal açıdan salgınlara yönelik bastırma ve inkâr savunma mekanizmalarının kullanıldığı anlamına gelebilir mi? Yakın zamanda yaşanan İzmir Depremi, kolayca gündemden çıkmadı mı? Darian Leader’ın ‘European Journal of Psychoanalysis’ dergisinde yer alan yazısında değindiği gibi, İspanyol Gribi nedeniyle kızı Sophie’nin ölümünden sonra bir mektubunda “Şimdiki gibi ölümle dolu bir zaman hatırlıyor musun?” diye yazan Freud dışında, hiçbir psikanalist ne mektubunda, ne de anılarında bu felaketten bahseder. Dairan Leader, Covid-19’un tarihte hatırlanma ihtimalinin daha yüksek olmasını medyanın sürekli olarak bu salgını gündemde tutmasıyla açıklıyor ama, daha bu yaz tatilinde ve bayram günlerinde insanların davranışlarına bakınca, pek de umutlu görünmüyor manzara. Salgın gibi belirsizlik yaratan ve ciddi bir kaygı nedeni olan durumlarda, toplumun çocuksulaştığını, bu durumun kötücül fantezileri besleyen her tür yalan habere karşı insanları savunmasız bıraktığına değiniyor Leader. Televizyonlarda salgınla ilgili haberlerin sunuluşu bile, bizim çocuksu korkularımızı, sadece korkularımızı değil merak duygumuzu da tiksinti ve heyecanla birlikte kışkırtmaya yönelik. Dünyanın gerçekte ne kadar tehlikeli ve acımasız bir yer olduğu bilgisi, çocukluğumuzdan beri var zihnimizde. Bastırma ve inkâr savunma mekanizmaları aracılığıyla normalize ederek hayatta kalmaya çalışırız. Sürekli bu tehlike bilinciyle yaşamımızı sürdürmek oldukça zor. Bu çocuksulaşmanın bir başka riski de, özellikle tümgüçlülük yanılsamasının kışkırtıldığı bu çağda, herkes için uygulanan kurallardan kendilerini azade gören insanlara daha sık rastlanması. Salgınla ilgili ne kadar katı kurallar uygulanırsa uygulansın, birileri o kuralları çiğnemenin mutlaka bir yolunu bulacak gibi görünüyor. Aslında tarihteki diğer salgın olaylarında da benzer bir durum var. Bu yüzden salgınla ilgili önlem almayı tek tek insanlara bırakmak oldukça riskli. Bastırmaya ve inkâra eğilimli oluşumuzdan dolayı, maske takmayan, önlem almayan insanlar çoğaldıkça biz de daha rahat davranmaya eğilimli oluruz. Özellikle, üstüne bir de salgınla ilgili sayıların önemsemeyi azaltacak şekilde eksik ya da yanlış verilmesi, felakete karşı toplumu daha da savunmasız kılıyor. Bu çocuksulaşma, tuvalet eğitiminde olduğu gibi, bize dayatılan kuralları korkuyla mı yoksa içselleştirerek mi kabul edip etmediğimize göre farklı sonuçlara neden olur? Korkuyla kabul eden biri, içten içe kurallara ve kuralları dayatan kişiye kızgınlık duyabilir. Testi pozitif çıksa dahi karantinadan kaçıp sağa sola saldıranların yaşadığı şey, böyle bir gerileme. Peki ama, insanı sadece biyolojik bir bedene indirgeyen ve onu sadece biyolojik açıdan sağ bırakmaya yönelik önlemler, ilerisi için bize ne söylüyor? Mesafenin getirdiği izolasyon ve yalnızlık, hayatta kalmanın anlamını sorgulamamıza neden olacak mı? Salgının ardından, birbirimizin ve daha önce önemsemediğimiz küçük deneyimlerin değerini bilmemize neden olup bizi hayata daha derin bağlarla mı bağlayacak, yoksa İspanyol Gribi’nde olduğu gibi, tarih kitaplarında unutulan bir deneyim olarak bilinçdışımızda biriktirdiğimiz diğer korkularımızla birlikte bir başka felakete kadar uykuya mı dalacak? Çukur dizisi oyuncusu Ercan Kesal'dan, tartışma yaratan fotoğrafa ilişkin açıklama
Show TV’de yayımlanan "Çukur" adlı dizinin sosyal medya hesabından yapılan paylaşım tartışma yarattı. Dizinin sosyal medya hesabından oyuncuların masada çekilen fotoğrafı paylaşılmış, yemek masasında birçok meze ve rakı bardakları bulunurken, bardakların boş olması ve masada rakı şişesinin yer almaması dikkat çekmişti. Sosyal medya kullanıcıları, "Dizide dünyaya racon kesen aşırı delikanlı karakterler gerçek hayatta siyasal islamın rakı içtiklerini bilmesinden korkuyor, keşke dizisi çekilse" diyerek paylaşıma tepki göstermişti. ERCAN KESAL'DAN AÇIKLAMA Tartışma yaratan fotoğrafa ilişkin "Çukur" dizisinde "İdris Baba" karakterine hayat veren oyuncu Ercan Kesal, ilk kez konuştu. Günboyu gazetesine konuşan Ercan Kesal, fotoğrafın gerçek hayattan değil set bitiminde çekilen bir fotoğraf olduğunu söyledi. Ayrıca Kesal, çekilen sahnenin bir rakı içme sahnesi olduğunu ve korkan insanların böyle bir sahne çekmeyeceklerini ifade etti. Ercan Kesal şunları söyledi: "O fotoğraf var. Ama o fotoğraf yemek fotoğrafı değil. O setten bir sahnenin fotoğrafı. Sahne içkili ve bitmiş. Birazdan evlerimize gideceğiz. O sahnede insanlar içki içiyor. Rakı şişesi hiç olmadı." 'MAFYA DEĞİL OYUNCUYUZ' "Biz arkadaşlarımızla buluşup Cihangir'de bir restoranda yemek yemek için bir araya gelmiş değiliz ki. Bir yemek sahnesi için bir araya gelmiş oyuncularız biz. İşimiz bitmiş. Siz yemeğe takım elbiseyle mi gidersiniz. Mafya değiliz biz oyuncuyuz. Arkadaşlar demişler ki, evlerimize gideceğiz bir anı olsun. O masa yemek masası değil. Yemek masası başka bir şey. Restoranda oturursun, gazeteciler ya da birileri fotoğraf çekmek ister. Korkarsın, saklarsın. O zaman eleştirileri anlarım. Geçmişte böyle masalar vardı. Biz o sahnede rakı içme adabı üzerine sahne çekmişiz. Sonra sahne bitmiş, masa kaldırılmış. Evimize dağılacağız. Yönetmen gelmiş arkamda. Kendi aramızda anı olsun diye çektirdiğimiz bir fotoğraf. Neden çekineceğiz biz. Gazeteci yok. Orası restoran değil set." 'NİYE SAKLAYALIM Kİ' "Öyle bir şeyi niye saklayalım ki. Biraz sonra yüzbinlerce insan onu seyredecek üstelik. Bir oyuncu normal hayatında gider Cihangir'de oturur. Orada rakısını saklar, onu anlayabilirim. Eleştirirsiniz ama orası set. Gülümsüyoruz, poz veriyoruz. Rakı yok ki saklayalım. Bu çok ayıp bir şey. Oraya yazılan binlerce yorum acımasız, sağduyusuz. İnsan desturla konuşur, yavaşça bakar. Oradaki her şey feyk. Orada bir rol yapılıyor. Çok üzülüyorum gördüğüm zaman. Ne kadar kötü bir dünyaya geldik. Hekim ve psikolog da olduğum için çok üzülüyorum. Bu tabloyu gördüğüm zaman ülkeye dair derin bir ümitsizliğe kapılıyorum. İnsanlar gerçekle yalanı karıştırıyorlar artık. Bu kadar laf nasıl edilir yahu. Korkan insanlar böyle bir sahne çekmezler. Milyonlarca insan rakı sahnesi izleyecek. Rakı adabı üzerine konuşacaklar. Korkan bir yapımcı, senarist yapar mı bunları, yapmaz." 'RAKIDAN ŞARAPTAN KORKAN ADAM DEĞİLİM' Üstelik ayıp bir şey. Ben gerçek yaşamımda rakılı ya da rakısız hiçbir yemek masamı paylaşmam. İnsan yemek masasını neden paylaşır. Bu paylaşılır mı, çok edepsizce bir şey bence. Şurayı gezdim, şunu yedim! Rakıdan şaraptan korkan bir adam değilim. 58 yıllık tarih yok oldu
KÜLTÜR SANAT SERVİSİ Ankara Sanat Tiyatrosu (AST), Ankara’da 6 Aralık 1963 yılında Asaf Çiğiltepe öncülüğünde kuruldu. Türk tiyatrosu için tarihi bir önem taşıyan salon, Ihlamur Sokak’ta 58 yıldır perde açıyordu. 1 Mayıs Marşı o sahnede doğdu. Timur Selçuk’un birçok oyun müziği o sahnede duyuldu. Uğur Mumcu’nun Sakıncalı Piyade’si o sahnede sergilendi… Ve daha birçok anıya tanıklık etti. Ancak pandemi koşullarının ağır yükünü kaldıramadıklarını ifade eden bir açıklama ile doğum gününde perde kapatmak zorunda kaldı. Açıklamada salonun bir otel, otopark veya bir mağazanın deposu olmakla karşı karşıya kaldığı belirtildi.  BirGün’e konuşan AST’nin Genel Koordinatörü Vedat Çuhadar süreci şöyle anlattı: “9 aydır hiçbir üretim yapamıyorduk. Eylül ayında pandemi nedeniyle alınması gereken tedbirler kapsamında Bakanlık’tan 200-250 bin liralık bir fatura çıkardılar. Zaten yıllardır devlet yardımından da faydalanamamıştık. Temmuz’dan itibaren de belediyeden birtakım girimlerde bulunduk. Büyükşehir belediyesi önce olumlu yaklaştı ancak bu 2-3 aylık süreçte bir sonuca varamadık. Bu arada da yeni bir kontrat yapmıştık ve kiralar yığılmaya başlamıştı. Artık takatimiz kalmadı ve 58 yıllık sahneyi kapatmak zorunda kaldık. Doğum günümüz ölüm günümüz oldu.” UMARIM ORAYI YENİDEN YAŞATABİLİRİZ  Yeni sezona Bilkent Sahne’de başladıklarını ancak AST’nin Türk tiyatrosu için tarihi bir değer taşıdığını aktaran Çuhadar, “Bu kararı açıkladıktan sonra hem sosyal medyadan hem sivil toplum örgütlerinden çok ciddi geri dönüşler oldu. Bakanlıktan ve belediyeden de birtakım girişimler söz konusu. Dilerim bu temenniler ciddi bir sonuca dönüşür. Umuyorum orayı yeniden yaşatabiliriz” dedi.  AST’nin kapanışı sosyal medyada da büyük yankı uyandırdı. Paylaşımlardan bazıları şöyle:  Sumru Yavrucuk: Ankara Sanat Tiyatrosu Ankara’nın kültür sanat hafızasıdır.58 yıl boyunca bizlere ilham vermiş. Oyuncular, seyirciler yetiştirmiştir. Böyle bir dram karşısında aklıma gelen ilk ismin Mansur Yavaş olması tesadüf değil artık...  Rıza Kocaoğlu: Ankara Sanat Tiyatrosu kuşaklardır hepimizin yolunu aydınlatan, bu mesleği seçme sebebimiz olan Tiyatroların başında gelir.Kaderine terk edilmesi büyük bir kayıp olur.O salonun yaşaması için ben de elimden geleni yapmaya hazırım.  Zülfü Livaneli: Açılış oyunu Godot’yu Beklerken’i izleyenlerden biriydim. 17 yaşındaydım. Giderek belleksiz, kuru bir ülke haline geliyoruz. AST için harekete geçilmeli.  Bülent Emrah Parlak: Daha nasıl üzülelim?  Levent Üzümcü: Ne acı...  Fırat Tanış: Çok acı. Yerel yönetim bu derece önemli, simge ve köklü bir tiyatroyu kurtarmak için mutlaka ve bir an önce harekete geçmeli. *** GAZETETELERLE DAYANIŞMA  Muhalif duruşuyla bilinen AST, 2016 yılında muhalif basın kuruluşlarına yapılan baskı ve kapatmaları “baskılara seyirci kalmayacağız” diyerek protesto etmişti. Tiyatro üyeleri, oyunlara gelen izleyicilere BirGün, Evrensel ve Cumhuriyet gazetelerini dağıtmıştı. Ben de ‘Covid-19 negatifim’ diyebildim
Işıl ÇALIŞKAN Haftanın günlerinin ismini taşıyan yedi kadından, yedi koronavirüs hikâyesi… “Her Güne Bir Vaka” isimli tiyatro oyunu bir Rotterdamlı genç, bir kargo çalışanı, bir emekli öğretmen, bir hemşire, bir ev hanımı, bir yaşam koçu ve oyuncunun başından geçeni seyirciye aktarıyor. Kimisi Covid-19 pozitif, kimisi negatif, her biri izolasyonda olan farklı profillerdeki yedi kadın; kişisel anlatılarıyla adeta pandemi günlerinin kaydını tutuyor. Oyuncu Ayşenil Şamlıoğlu ise 65 yaş üstü kesimi yani sokağa çıkma yasağı olan bir emekli öğretmeni canlandırıyor. 24. İstanbul Tiyatro Festivali’nde gösterilen oyun 14 Aralık’a kadar online.iksv.org’da gösterilecek. Şamlıoğlu ile oyunu konuştuk. ► Öncelikle geçmiş olsun Ayşenil Hanım. Koronavirüsü atlatmış biri olarak Her Güne Bir Vaka’da oynamak sizin için daha anlamlı hale gelmiş oldu sanırım… Evet, biz bu projeye ilk başladığımızda, pandemi daha yeni başlamıştı. Hepimiz kendimizi evlere kapatmıştık. Projeyi kendi evimizden yaptığımız kayıtlarla yan yana getirdik. Arkadaşlarla kurduğumuz WhatsApp grubu için çektiğim videoda “Ben Bayan Çarşamba Covid-19 negatifim” dedim. Sonunda bu cümleyi kurmak bana nasip oldu diye. Hakikatten çok ironik. (Gülüyor.)  65 YAŞ ÜSTÜNÜN SESİ OLABİLDİYSEM NE MUTLU  ► 70 yaşında bir emekli öğretmeni oynuyorsunuz. 65 yasağından dolayı uzun süre evden çıkamayan bir kesimi temsil ediyorsunuz oyunda. Koronavirüs sürecinin psikolojik etkisini en yoğun hisseden kesimlerden biri sanırım değil mi? Sosyal durum, cinsel tercih ve birbirinden faklı eğitim düzeylerinden gelmiş yedi farklı kadın pandemiye dair neler yaşadıklarını bizlere anlattı. Ben Bayan Çarşamba olarak 65 yaşını çoktan devirmiş 70 yaşındaki bir emekli öğretmeni oynadım. “Böyle bir role ne dersiniz?” denildiğinde çok mutlu oldum. Çünkü 65 yaş üstüne biz aslında sizleri korumak için yapıyoruz derken adeta hakarete, düşmanlığa varır tavırların geliştiğini ve bildiğiniz kötü muamele gördüklerinin bilincindeydim. Dolayısıyla beni çok üzen ve çok etkileyen bir süreçti o. Evet korumak için yapıyorsun ama hem fiziksel hem de zihinsel zarar veriyorsun. Çünkü o dönemde insanın sosyalleşme, yürüyüşe çıkma ve yaşamla bağını koparmadan hareket halinde olması zorunlu ihtiyaç. Siz tamamen izole ettiğiniz zaman süratli bir demansa ya da alzheimera gidebilecek tehlikeli bir sürecin kapısını açmış oluyorsunuz. Ya da fiziksel rahatsızlıkların… Bu kadar hareketsiz evde kaldığı zaman genç insanların vücudunda dengeler kaybolmaya başlıyor. Yaşlı insana neler olmaz? Dolayısıyla Bayan Çarşamba’yı oynamak beni mutlu etmiştir. Bu sürece dair yaşı ileri olan insanlarımızın sesi olabildiysem ne mutlu bana.  ► Ama her şeye rağmen “umudu kaybetme” mesajını da ihmal etmiyor Çarşamba. Siz nasıl bakarsınız umut kavramına? Ben biraz fazla romantiğim sanırım. Kendimi bildim bileli hep böyleydim. Umuda sarılmadan, mucizelere inanmadan zorlu bir serüven olan hayat yolunu tamamlayamayacağımız kanaatindeyim. Hele bu içinde yaşadığımız yüzyılda 2020 gibi korkunç bir senede hâlâ daha bu kadar romantik olmak ilahi dedirtebilir ama bu romantizm beni yaşama bağlı tutuyor. Yaşam her şeyiyle güzel. Güne başlarken hep aynada yüzüme bir su çarpıp o karman çorman suratıma bakarım ve “Kız ben seni çok seviyorum” deyip öyle başlarım günüme. Covid 19’u atlatma serüvenimde de böyle olmaya büyük özen gösterdim.  İFADE ÖZGÜRLÜĞÜ OLMAZSA OLMAZ  ► Şiddet gören ev hanımı, sağlık çalışanı, kurye… Bu farklı hikâyeleri olan 7 kadını buluşturan videoda ifade özgürlüğü mesajı da var. Bugün günümüz Türkiye’sinde bu oyunun sahneleniyor olması nasıl bir anlam taşıyor? Oyunda her kadın bireysel ya da toplumsal ifade özgürlüğünden söz ediyor. Hele ki benim karakter çok daha eleştirel yaklaşıyor. Zaten ironik bir biçimde yaşımız ilerledikçe elinizdeki eleği elediğinizde aslında insan olarak olmazsa olmazlarınız oluyor. Gereksiz olanlar ve belli bir yaşta belli bir süreçte sizin için önemli olanlar zaten akıp gidiyor. Olmazsa olmaz olanlar bireysel özgürlüğünüz ve düşünce özgürlüğünüz. Kendinizi ifade edebilmeniz. Bir birey olarak ben kendimi ifade edemeyeceksem, herhangi bir durum üzerine düşüncelerimi seslendiremeyeceksem insan olmam. İnsan olmanın en temel özelliğidir bana verilen bu beyni, duyuyu kullanabilmem. Beynimle düşüneceğim, vicdanımla tartacağım, duygularımla besleyeceğim ve kendimi ifade edeceğim. Ben bunları yapamazsam kendimi insan kabul etmiyorum.  ► Çevrimiçi oyun deneyimini nasıl anlatırsınız? İzleyiciyle göz göze bakmadan oynamak nasıldı? Aslında benim kamera önünde olma alışkanlığım var elbette. Tülin (Özen) de öyledir. Ama buna rağmen sahnenin üzerinde olmak ve kameranın küçücük ışığının farkına varmak ayrı bir deneyimdi. Çünkü bir film ya da dizinin çekiminde değilsiniz. Sahnenin üzerindesiniz ve sahnedeki var oluş biçiminizle kamera karşısındaki var oluş biçiminizin ortasında bir şey yapıyorsunuz. Oynadığımız pek çok oyun çekilmiştir, görüntüsü alınmıştır tamam ama o başka bir şey. Direkt dijital ortam adına sahnenin üzerinde bir iş yapmak ayrı bir şey. O sırada Cüneyt salondaydı. Cüneyt’i kendime seyirci seçip ona oynadım. Kameraya oynamadım yani ben seyirciye oynadım.  ► Önümüzdeki günler için plan proje var mı ufukta? Şu anda önümüzdeki günler için bir proje düşünmüyorum. Menajerimi Ara dizisi devam ediyor. Elbette tiyatro yapmak, sahnede olmak başka bir heyecan. Ama tiyatrolarımızın ne kadar zorlu bir süreçten geçtiğini biliyorsunuz. Her anlamda büyük bir sıkıntı söz konusu. Dolayısıyla bu noktada düşlerim yorgun düştü. MAbbas’a teşekkürlerimizle…
Eve iyice yerleştik. Bir de, +65 olduğumuz için, yasak üstüne yasak yemiş durumdayız. Olsun, çevirmen olarak biz bu eve kapanmalara alışkınız. Ama her gün işe gitmemenin kendince bir cazibesi var. En kötüsü, konserler ile sinema salonlarında film izlemenin yokluğuna alışmak. Bu yeni dünyada ben kendimi iyice MUBİ ile Netflix’e verdim. Bir de, esas olarak Titus Welliver’in hayat verdiği sert polisimizi “Bosch”da izlemek için Amazon Prime’a. Konserleri de başta Mezzo ve Marquee olmak üzere, çeşitli yerlerden izliyoruz. Ama bu sefer konser desteği beklenmedik bir yerden geldi. MUBİ, bir müzik belgeseli ile benzersiz Nils Frahm’ı huzurumuza getirmiş: “Tripping with Nils Frahm”. Gerçekten şahaneydi, bize hemen Zorlu PSM’deki nefis bir sonbahar festivalini hatırlatması da cabası: Neue! Step. Sonbahar başında açık ufuklu bir müzik festivaliydi. Kendi payıma tanımadığım ya da sahnede görmediğim sanatçılar tanımış, pek mutlu olmuştum. Ama biz zaten o sıralar Zorlu’dan böyle hediyeler almaya alışmıştık. Daha önce hiç ‘live’ dinlemediğimiz cazcılarla karşılaşmaya da… Klasik müzik konserlerine az da olsa gittim. Tiyatro ile müzikaller ise enderdir. Benim için yazma açısından öncelikli olanları tercih ettim. Hiç işim olmaması gereken etkinliklere de gidip şaşkın bakışlar arasında izlediğim olmuştur ama… DJ adıyla MAbbas, Zorlu PSM Genel Müdürü olarak Murat Abbas’ı daha önce Pozitif ve Babylon’dan tanıyordum. Ama asıl tanışıklık, Zorlu’dandır. Biraz da NTV Radyo programlarından… Özelde caz, genelde müzik seven biriydim. Bunları sevdiği gibi bizlere de sunabilen biriydi. Tanışıklığın bundan âlâsı can sağlığı… DJ olarak çaldıklarını da severdim. Derken biz tam “Acaba yeni sezonda yasakların nasıl üstesinden gelecekler?” diye düşünürken Murat Abbas, 20 Kasım’da Facebook’tan bir açıklamada bulundu: “En sonda söyleyeceğimi en başta söyleyeyim. Bugün Zorlu PSM’deki son günüm. Sayfalarca da yazabilirim ama çok kısa tutacağım. Altı seneyi biraz aşan bir süredir büyük emek verdiğim bir yerden ayrılma kararını alabilmek hiç mi hiç kolay olmadı. ‘Neden peki?’ sorusuna verilebilecek en kısa cevap belki de ‘hayat böyle, geliriz ve gideriz’ olurdu muhtemelen. Hemen hiçbir şeyden yılmayan, yorulmayan birisi olsam da son bir senedir sağlam kalabilmek için gereğinden çok fazla enerji tükettim. Şimdi bir süre dinlenme, yeniden enerji biriktirme, kendime ve aileme vakit ayırma zamanı. Sonrasında yeniden sahalara döneceğim elbette. Çok daha büyük bir enerji ve tutkuyla hem de…” Sahalardan uzak kalamayacağı doğru. Meğer Nil Frahm filmini o da izlemiş “...@mubiturkiye‘de Ocak 2018’de Berlin’de verdiği konseri seyrettik. Olağanüstü bir kayıt. Tüyler diken diken bir şekilde gerçek bir dâhiyi bir kez de evimizde ağırlamış olduk. Mubi’ye koca bir alkış ve tebrikler. Ne yapın edin ‘Tripping with Nils Frahm’ı seyredin. Bu akşam ister istemez 19 Eylül 2019’a, Zorlu PSM’deki Nils Frahm konserine ışınlandım. Neue! Step festivalimizin headliner’ıydı sanatçımız. Konser sonrası Touche’de doğum gününü kutlamıştık. Çok mutluydu(k). “İki sene sonra yine buluşacağız burada” dediğinde ayağımız yerden kesilmişti.” Abbas’a sahalara dönene kadar herhalde özlediği bir istirahat, sahalara yeniden dönünce de, son altı yıldaki gibi bir başarı dileriz. Zorlu PSM’ye de zor şartlar altında geçeceğini düşündüğümüz bu sezonda kolaylık ve başarı… Umarız iki ayrı kıtada olduğumuz halde (ev Erenköy’de) burayı gene kapı komşu yaparız. Yeni programı da heyecanla bekliyoruz… Ezel Akay, '9 Kere Leyla' filmini eleştirenlere izleyicisinin mektubuyla yanıt verdi
Netflix’ten İngiliz Kraliyet ailesinin 'The Crown' talebine ret
Netflix, 2. Dünya Savaşı öncesinden başlayıp modern tarihteki olayların İngiliz kraliyet ailesinin gözünden anlatan The Crown dizisine "kurgu uyarısı" koyma talebini reddetti. Netflix'ten yapılan açıklamada, "The Crown'ı her zaman bir drama olarak sunduk ve üyelerimizin bunun genel olarak tarihsel olaylara dayanan bir kurgu çalışması olduğunu anladığına inancımız tam. Sonuç olarak, kurmaca olduğuna dair uyarı koyma planımız yok ve buna gerek görmüyoruz" denildi. Britanya Kültür Bakanı Oliver Dowden başta olmak üzere birçok isim, ABD'li şirketin, senaryonun izleyicilere kraliyet ailesi hakkında yanlış ve zarar verici bir izlenim verme riski taşıdığını belirtmişti. Bakan Dowden, The Crown'ın tarih dersi yardımcı kitabı olmadığını izleyicilere net şekilde bildirmekle yükümlü olduğunu dile getirmişti. ELEŞTİRİLER NASIL BAŞLAMIŞTI? Birçok İngiliz izleyicilerinin beğenisini kazanan dizi, son sezonunda, kıdemli kraliyet ailesi mensuplarının Prenses Diana'ya soğuk ve acımasızca davrandığını öne süren sahneler yer vermeye başlayınca eleştirilerin hedefi olmuştu. İngiliz medyasından Guardian gazetesinden köşe yazarı Simon Jenkins, Dördüncü sezona "uydurma ve hakaret içerdiğine" yönelik eleştirilerini yöneltmişti. DHA Rexx sinemasında yıkım başladı
Kadıköy’ün simge sinemalarından olan 59 yıllık Rexx Sineması yıkılıyor. Bahariye Caddesi’nin buluşma noktası olarak bilinen ve yerli yabancı binlerce filme ev sahipliği yapan sinemanın etrafı metal saclarla kapatıldı, inşaat çalışmaları başladı. Sinemanın 30 yıllık işletmecisi Viron Anas, mart ayının sonunda kira bedelinin yüksek olduğunu söyleyerek masraflarını karşılayamadığı için sinemayı kapatmaya karar vermişti. Mal sahibi Rum Ortodoks Vakfı ise üç senedir kira zammı yapmadıklarını ancak binanın depreme dayanıksız olduğunu söyleyerek Rexx sinemasının yıkılarak yeniden yapılacağını doğrulamıştı. Hürriyet’ten Ece Çelik’in haberine göre Rum Ortodoks Vakfı Yönetim Kurulu Başkan Yardımcısı Kostandin Kiracopulu, Kadıköy Gazetesi’ne verdiği demeçte Rexx’in binasının geleceği ile ilgili “Sinemadan çok kültür merkezine benzeyen bir kompleks yapmayı düşünüyoruz. İçinde otopark ve çok amaçlı salonlar olacak. Böyle bir projemiz var” demişti. Binanın önüne metal sacların yerleştirilmesinin ardından Rexx sinemasının önünden geçen Kadıköylüler büyük hüzün yaşadı. Görüntüyü sosyal medyadan paylaşan sinemaseverler Rexx’le ilgili anılarını paylaştı. "İÇİMİZİ ACITIYOR" Yönetmen Gökçe Pehlivanoğlu, “Kadıköylü ve sinemaseverler için Rexx’in yeri ayrıdır. Gençlik yıllarımızın ana durağıdır. İstanbul Film Festivali zamanı hayatımın en güzel film keşiflerini yaptığım yerdir. Onu da kaybedersek geçmişimiz silinmiş gibi hissedeceğiz” ifadelerini kullandı. Rexx’in yıkılmasından dolayı büyük bir hüzün yaşadığını belirten sinema yazarı Atilla Dorsay, “Korunması gereken eski salonları, binaları yıkmak istiyorlar. Başka çözümler bulma yoluna gitmeden hemen yıkıyorlar. Bu da büyük bir üzüntü yaratıyor. Rexx çok sevilen festivallerin vazgeçilmez bir salonuydu. İstanbul’da kalan sayılı keyifli salonlardan biriydi. Atlas Sineması’nın ardından Rexx’in de kapanması gerçekten içimizi acıtıyor” dedi. Bin liralık destek yaraya ilaç olamaz
Işıl ÇALIŞKAN Koronavirüs salgınında en çok zarar gören sektörlerden biri kuşkusuz müzik. Dokuz aydır yaprağın bile kımıldamadığı koşullarda müzik emekçileri ekonomik sıkıntılarla boğuşuyor. Bugüne kadar hiçbir destek alamayan emekçiler arasında meslek değiştirenler, ailesinin yanına dönenler ve yazık ki yaşamına son verenler var. Bakanlıkla aylardır yapılan görüşmeler sonucunda müzisyenler için verilecek desteğin kişi başı bin lira olacağı açıklandı. Müzisyen, yorumcu ve eser sahiplerini kapsayan proje bedelinin ise 20-30 milyon civarında olacağı belirtildi. Müzisyenler ve meslek örgütleri bu desteğin geçici bir çözüm olduğunu söylüyor. Teknik cihazlar üzerinden alınan ‘özel kopyalama harcı’ hak sahiplerine verilmediği sürece, mevcut Sosyal Güvenlik Sistemi meslek birliklerine üye müzisyenlerin sosyal güvenliğinin sağlanmasında yetersiz kaldığı sürece ve telif konusu hâlâ çözüm bekleyen temel sorunların başında yer aldığı sürece müzik emekçilerinin hak ettikleri karşılığın ‘gelir yardımı’ olmadığını ifade ediyorlar.  Sözü Müzik Yorumcuları Meslek Birliği (MÜYORBİR) Yönetim Kurulu Başkanı Burhan Şeşen, MESAM Eski Yönetim Kurulu Üyesi Ali Haydar Timisi, Müzisyen, Besteci Erdal Güney, MUYORBİR üyesi Müzisyen Hüseyin Turan, Caz Müzisyeni Elif Çağlar’a bırakalım…  SEKTÖRE İLAÇ OLMAYACAK  Türkiye Musiki Eseri Sahipleri Meslek Birliği (MESAM) Eski Yönetim Kurulu Üyesi Ali Haydar Timisi: Devletin bir defaya mahsus yapacağı bu destek sektöre ilaç olmayacak. Aynı hizmet sektöründe çalışan emekçiler de mağdur. Ne olursa olsun önce müzik kesiliyor. Burada bir mecburiyet var. Tabii ki şu durumda doğru olan bu, ama gerekli tedbirler alındıktan sonra yapılması gerekenler var. Özel kopyalama harcı diye bir hak var. Televizyonların, radyoların hatta müzik çalarların üzerinde olan bir pul vardı. TRT bandrolü. Yıllardan beri oradan bir vergi alınıyor. Dünya ülkelerinin çok büyük bir bölümünde o pulun hakkı müzisyenlerin ve eser sahiplerinindir. Bizim devletimiz bunu uzun yıllardan beri toplamasına rağmen ilgili meslek birliklerine ödemedi ve ödemiyor. Ciddi bir rakam birikmiş durumda. Oradaki haklarını verecek olsa Türkiye’deki tüm müzisyenler kimseye muhtaç olmadan hayatlarının sonuna kadar yaşayabilirler. Bakanlığın vereceği para özel kopyalama harcının yanında leblebi, çekirdek parası gibi kalıyor. Alınan her şeyi kendilerine hak görüyorlar. Sanatçıların hakkı ama Cumhuriyet tarihi boyunca sanatçılara ödenmemiş. Bir şey yapılmış gibi görünüyor ama aslında hiçbir şey yapılmıyor.  BU BİR BAŞLANGIÇ OLSUN…  Müzik Yorumcuları Meslek Birliği (MÜYORBİR) Yönetim Kurulu Başkanı Burhan Şeşen: Kültür Bakanlığı’nın pandemi sürecinde çökme noktasına gelen müzik sektörüne geç de olsa verdiği bu desteği çok önemli buluyorum. Yıllardır müzik meslek birlikleri ve Kültür Bakanlığı bu derece yakınlaşmamıştı. Bunu sadece maddi olarak değil moral açısından da -devletin müzisyenini sahiplenmesi açısından- önemsiyorum. Bu birlikte hareket etme kültürü sadece bu dönemle sınırlı kalmayacak. Müzisyenlerin hiçbir yerde kaydı yok. Sosyal güvenliği yok, emekliliği yok, sabit geliri yok… Yurtdışına çıkarken vize kolaylığı yok. Bizler eğer bu desteği doğru kullanırsak, bu dönemde mağdur olan ve de temel ihtiyaçlarını bile karşılamakta zorluk çeken müzik emekçilerine bir nebze de nefes aldırabilirsek ardından saydığım daha büyük ve önemli sorunlara ağırlık vereceğiz.  DESTEK HER AY OLMALI  MÜYORBİR üyesi Müzisyen Hüseyin Turan: MÜYORBİR olarak aylardır bakanlığa ulaşıp bir şeyler yapmaya çalışıyorduk. Bu sadece anlık çözüm olacak. Gönül isterdi ki pandemi bitene kadar her ay böyle bir destek olsun… Bu para dağıtılacak sonuçta almamazlık etmek de çözüm değil. Bunlar zaten bizim paralarımız. Özel kopyalama harcını yıllardır bakanlık sektöre aktarmıyor. Sanat kurumlarının örgütlülüğü, dayanışması olsa belki de çok farklı sonuçlar elde edilebilir ama ne yazık ki o durumda değiliz. Ehvenişer diyorum ben buna. Bununla ilgili eleştirisi olan herkese katılıyorum ama biz aylardır uğraşıyoruz ve yüzümüze bütün kapılar kapanıyordu. Bundan sonrasına da bakılacak. Bu konuda Avrupa baz alınmalı. Orada hiçbir sanatçı mağdur değil. İnsanlar rahatça geçiniyorlar. Hayatın böyle bir gerçeği var. Bu insanlar yiyip içmeden hayata nasıl tutunacaklar! Bu iktidarın öyle bir vicdanı ve felsefesi olduğunu düşünmüyorum. Onca yıldır bu insanlardan vergi alıyor, istemeye gelince “Yok ben yiyeceğim” diyor!  BİN TL İLE NASIL YAŞANIR!  Caz Müzisyeni Elif Çağlar: En azından bir girişimde bulunulması ve müzisyenlik mesleğinin hatırlanması bir başlangıç lakin günümüz koşullarında bin TL ile nasıl yaşanır, nasıl kiralar, faturalar ödenir bilemiyorum. Caz müzisyenleri zaten genel algının tam tersine, zengin insanlar değil. Şartlar önceden de zordu ve sektör büyük özveriyle ilerliyordu. Performans yapmak dışında para kazanma imkânı olmayan birçok kıymetli müzik emekçisi maddi, manevi bir hüzün içinde. Tek dileğim bir an önce eski günlere ya da yeni normale geçebilmek ve mesleğimize dönebilmek.  HAK ETTİĞİMİZ BU DEĞİL  Müzisyen ve Besteci Erdal Güney: Müzisyenlerle ilgili düşünülen ‘gelir yardımı’ ödemesi, uzun yıllardır biriken sorunları görmezden gelen Kültür ve Turizm Bakanlığı’nın temelsiz çözüm arayışıdır. Fikir ve sanat eserlerinin çoğaltılmasında teknik cihazlar üzerinden alınan ‘özel kopyalama harcı’ hak sahiplerine verilmediği sürece, mevcut sosyal güvenlik sistemi meslek birliklerine üye müzisyenlerin sosyal güvenliğinin sağlanmasında yetersiz kaldığı sürece ve telif konusu hâlâ çözüm bekleyen temel sorunların başında yer aldığı sürece müzik emekçilerinin hak ettiklerinin karşılığı ‘gelir yardımı’ değildir. Tüm bu sorunlara temelden ve sahici çözümler üretilmesi gerekmektedir. Seslerin peşinde
Zeki Ökten’in 1986 tarihli filmi Ses, 12 Eylül’de işkence görmüş, altı yıl hapis yattıktan sonra Ege’de bir balıkçı kasabasında huzur arayan genç bir adamın hikâyesini anlatır. Sol kolu, midesi, ama en çok da zihni 12 Eylül zulmünden nasibini fazlasıyla almış olan adam -Tarık Akan’ın oynadığı karakterin belli bir ismi yok, o yüzden Tarık diyelim- kasabaya ısınmaya çabalarken bir gece o ‘ses’i duyar. ‘Ses’, genç adamın gözleri bağlıyken etrafında dolaşıp acı çektiren işkencecilerden birinin sesidir; Tarık adamın yüzünü bilmez ama o sesi bilir. İşkenceciyi tanıma süreci sesle sınırlı kalmaz; ailesi ve dostlarıyla tatile gelen adamın insanlara davranışındaki kötülük de Tarık’ın emin olmasını sağlar. Uygun bir fırsatta adamı kaçırıp yıkık bir kiliseye getirir. Üstünde sadece mayosu bulunan adamın gözleri bağlıdır, Tarık adama fiziksel zarar vermez ama “Bu sesi tanıdın mı?” diyerek çektiği işkenceyi yansıtır. Bu sırada Tarık’la ilişkisi olan Sermin (Nur Sürer) ısrarla muhasebeci olduğunu söyleyen adamın o işkenceci olmama ihtimalini dile getirir ama Tarık bu konuda emindir. Filmin finali belirsizdir; adamın gerçekten işkenceci olup olmadığını, Tarık’ın onu serbest bırakıp bırakmadığını ya da nasıl bir ceza düşündüğünü öğrenemeyiz. Zaten önemli olan bu adam/ses değil, temsilcisi olduğu toplumsal karakterdir. Bu filmden dört yıl sonra, Şilili yazar Ariel Dorfman The Death and the Maiden/Ölüm ve Bakire adlı bir oyun yazar. Şili’de demokrasi rüzgârlarının esmeye, Pinochet diktatörlüğü zamanında işlenen korkunç suçların sorgulanmaya başladığı bir dönemde yazılan oyunda üç karakterle tanışırız: Gençliğinin baharında faşistlerin işkence ve tecavüzüne uğramış, aradan geçen yıllara rağmen bu travmayı atlatamamış Paulina; diktatörlüğün işlediği suçların hesabını sormak için kurulan komisyonda üye olan kocası, eski devrimci avukat Gerardo; Paulina’nın ‘ses’inden tanıdığı işkenceci/tecavüzcü Doktor Roberto. Travmalarından kurtulma çabasıyla kentten uzakta yaşayan Paulina, bir gece arabanın lastiği patladığı için yolda kalan kocasının eve gelmesine yardımcı olan adamın sesini duyunca dehşete düşer. Bu, işkence altındaki muhalifler ölmesin diye zindanları dolaşıp kurbanları tedavi eden, herkesin ‘Doktor’ dediği adamın sesidir. Bir de adamın arabasında Franz Schubert’in Ölüm ve Bakire adlı bestesinin kasedini bulunca artık şüphesi kalmaz, çünkü Doktor gözleri bağlı Paulina’ya tecavüz ederken teypte daima bu müziği çalmaktadır. Paulina Doktor’u yakalayıp bağlar ama Gerardo bu nazik adamın söz konusu işkenceci olabileceğine inanmaz. Paulina bir yandan Doktor’dan itiraf koparmak için uğraşırken diğer yandan da kocasını ikna etmeye çalışır. Oyunun ve bu oyundan 1994’de Roman Polanski tarafından uyarlanan aynı adlı filmin finali de, tıpkı Ses’teki gibi, belirsizdir. Sonunda bir itiraf gelir, ama Paulina Doktor’u cezalandırır mı, kendi vicdanıyla baş başa mı bırakır, kesin bilemeyiz. Ses’ten 34, Ölüm ve Bakire’den 30 yıl sonra, bu sefer Nazi toplama kamplarından sağ çıkmayı başarmış Maja adlı genç kadının trajedisini izleriz. Sinemalar pandemi nedeniyle kapatılmasaydı bu günlerde gösterimde olacak olan The Secrets We Keep/Sakladığımız Sırlar adlı film, 1950ler ABD’sinde geçer. 2. Dünya Savaşı sırasında toplama kampında esir tutulan Romanyalı çingene kızı Maja, bir Amerikan askerî doktoruyla evlenip küçük bir kasabaya yerleşmiştir. Bir gün parkta oğluyla oynarken çok özel bir ıslık duyar; Maja bu ‘ses’i 15 yıl önce, savaşın sonlarına doğru kamplardaki mahkûmları öldürüp kaçan bir Nazi askerinden duymuştur. Bu askerle arkadaşları Maja ve kardeşine tecavüz etmiş, sonra ateş edip bir çukura atmışlardır. Kimliğini değiştirerek ABD’ye yerleşmiş bu Nazi savaş suçlusunu kaçıran Maja, adamı evin bodrumuna hapseder. Maja da Tarık ve Paulina gibi, bir yandan faşist katilden itiraf koparmaya çalışırken diğer yandan eşini ikna etmeye çabalar. Bu sefer hikâyenin finali nettir: Başlangıçta Maja’nın paranoyakça davrandığını düşünen kocası, Nazi katilin itirafını duyduğu an adamın cezasını kendince verir. Bu anlatılar kurmaca elbette, ama o seslerin hepsi gerçek. Ses sahiplerinden hesap sormanın o kadar zor olmasının nedeniyse, işkenceciyle kurbanı arasındaki varoluşsal farkta yatıyor: Kurbanlar, uğruna işkence gördükleri değerlerden uzaklaşmadan hesap sormanın mümkün olduğu bir dünyanın peşindeler. Ve ne tuhaf, tam da bu yüzden zulüm görüyorlar. Çünkü hiçbir korkuya benzemiyor ses sahiplerinin korkusu... Ankara Sanat Tiyatrosu, 58. doğum gününde tarihi salondan ayrılmak zorunda kaldı
Ankara’da 6 Aralık 1963 yılında Asaf Çiğiltepe öncülüğünde kurulan Ankara Sanat Tiyatrosu (AST), Ihlamur Sokak’ta 58 yıldır perde açtıkları tarihi salonu boşaltmak zorunda kaldıklarını duyurdu. 'SALONU DOĞDUĞU GÜN BOŞALTTIĞIMIZ İÇİN ÜZGÜNÜZ' Ankara Sanat Tiyatrosu tarafından yapılan açıklamada, “Pandemi döneminin getirdiği kaldırılamaz yükler, yıllardır mahrum bırakıldığımız devlet yardımları, mülk sahibinin bir tiyatro kurumuna dayattığı ağır koşullar ve uzlaşmaz tavrı sebebiyle, bir kentin, bir ülkenin belleğini, tarihini, kültürünü temsil eden, sayısız sanat insanının yetişmesine vesile olmuş; oyunlarına, her türlü etkinliklere ev sahipliği yapmış evimizden ayrılmak zorunda bırakıldık. İzmir Caddesi Ihlamur Sokak'taki tarihi salonunu 6 Aralık 2020’de boşaltmak zorunda kaldığımızı üzülerek bildiriyoruz” denildi. “Bu salonu doğduğu gün boşaltmak zorunda kalmanın, bu salona emek vermiş şimdi hayatta olmayan tiyatro emekçilerinin kemiklerini sızlattığını hissediyoruz, üzgünüz” ifadelerine yer verilen açıklamada, bu süreçte tarihi salonun açık kalması adına yapılan tüm girişimlerin sonuçsuz kaldığı belirtildi. '58 YILDIR PERDE AÇTIĞIMIZ SALON OTOPARK VEYA OTEL OLMAKLA KARŞI KARŞIYA' 1963 yılından bu yana perde açan salonun otel veya otopark olmakla karşı karşıya kaldığına dikkat çekilen açıklamada şu ifadelere yer verildi: “58 yıldır her türlü maddi zorluklara rağmen perdelerini açtığımız salonumuzu ayakta tutmak için her türlü fedakârlığı gösterdik. Bu süreçte salonumuzdan kopmamak adına yaptığımız her türlü girişimlerimiz, çalışmalarımız, görüşmelerimiz, gayretlerimiz de maalesef sonuçsuz kalmıştır. 1963 yılından beri aynı adreste perdelerini açan salonumuz, şimdi bir otel, otopark veya bir mağazanın deposu olmakla karşı karşıya kalmıştır. Son dört sezondur kapalı gişe oynadığımız Yeşim Dorman’a ait oyunun replikleri geliyor aklımıza: Neyi götürseydik ha!’ Sabahlara kadar dekor yaptığımız geceleri mi? Erkan Yücel’in, Yaman Okay’ın, Kerim Afşar’ın, Meral Niron’un oyunculuklarını mı? Timur Selçuk’un eşsiz oyun müziklerini mi? Rutkay Aziz’in sayısız oyun rejilerini mi? Uğur Mumcu’nun Sakıncalı Piyade’sini mi? Maksim Gorki’nin Ana’sını mı? Osman Şengezer’in harika dekor tasarımlarını mı? Onların kulislerde yankılanan sesini mi? Bunca yıldır tiyatroyu yaşatan seyircilerini mi? Neyi alaydık ha! ‘Bir valize ne sığar ki!’ 'ÇALIŞMALARIMIZI BİLKENT SAHNE’DE DEVAM ETTİRECEĞİZ' Bizler için hiç de kolay geçmeyen bu süreçte, Ankara Sanat Tiyatrosu olarak 58. yılımızda da var oluş çizgimizden hiçbir suretle ödün vermeden yolumuza devam edeceğiz. Bundan sonraki çalışmalarımızı bizlere kucak açan Bilkent Sahne'de devam ettireceğimizi bildirir, umutlu, sağlıklı, güzel günlerde tekrar birlikte olmayı dileriz.” 1 MAYIS MARŞI’NIN DOĞDUĞU SAHNE Ankara Sanat Tiyatrosu, birçok önemli oyunu sahnelemenin yanı sıra hafızalara 1 Mayıs Marşı ile de kazınmıştı. 1 Mayıs Marşı, Maksim Gorki’nin Ana adlı kitabından Brecht tarafından uyarlanan oyun için, Sarper Özsan tarafından yazılmış ve bestelenmişti. GAZETETELERLE DAYANIŞMA Muhalif duruşuyla bilinen AST, 2016 yılında muhalif basın kuruluşlarına yapılan baskı ve kapatmaları “baskılara seyirci kalmayacağız” diyerek protesto etmişti. Tiyatro üyeleri, oyunlara gelen izleyicilere BirGün, Evrensel ve Cumhuriyet gazetelerini dağıtmıştı. Sizi gidi kültür faşistleri!
Önceki gün Ankara’da Cumhurbaşkanlığı Senfoni Orkestrası Konser Salonu’nun açılışında konuşan Cumhurbaşkanı Tayyip Erdoğan’ın, “Sanat müziğimizden halk müziğine kadar tüm müzik dallarını, kültür dünyamızı zenginleştiren birer nehir olarak görmemiz gerekiyor. Türk müzik tarihinde Itri’nin yeri neyse, Karacaoğlan’ın yeri de orasıdır. Dede Efendi ne kadar hürmete layıksa, Aşık Veysel de aynı derecede hürmete layıktır” sözlerine katılmamak mümkün mü?  “Müzik türlerimiz arasında olduğu gibi, müzisyenlerimiz, bestekârlarımız, sanatçılarımız arasında da ayrım asla yapamayız” diyen bir Başkan var karşımızda… Sanki, özel tiyatrolara destek kapsamında ilerici nitelikleri ile öne çıkan toplulukları pas geçen, sinema projelerine destek fonundan Gezi destekçisi olarak tanımladıkları yönetmenleri yararlandırmayan, ama yandaş ‘sanat’ şirketlerine bol keseden para dağıtan onlar değilmiş gibi… Demek, bugüne kadar yaptıklarından, ayrımcı davranışlarından nedamet getirdi diye düşünürseniz yanılırsınız, çünkü sözlerine şöyle devam ediyor: “Ülkemizde müzik konusunda da bir dönem çok ciddi hatalar yapılmıştır. Türkiye’nin üzerine karabasan gibi çöken Jakoben zihniyetten maalesef Türk müziği de payını almıştır. Milletin değerlerini, zevki ve kültürünü gerilik emaresi olarak gören bu anlayış, sanat hayatımızın çölleşmesine sebep oluştur. Öyle ki, Müzik İnkılabı adı altında Türk halk ve sanat müziğinin alaturka müzik denilerek yasaklandığı tuhaf dönemler yaşanmıştır. Ne zaman ülkemiz bu kültür faşistlerinin tasallutundan kurtulmuş, işte o zaman Türk kültür ve sanat hayatı yeniden canlanmaya başlamıştır”. Tarih vermiyor, ama herhalde AKP’nin iktidara geldiği 2002 yılını kastediyor. Sanata pranga  Zaten, sonraki cümlesi tahminimizi doğruluyor: “Türkiye, bizim dönemimizde sadece siyasette, ekonomide, savunmada değil, kültür, sanat, müzik, edebiyatta da prangalarından kurtulmuştur... Sanatçıları arasında ayrım yapan, insanları dinledikleri müziklere, kıyafetlerine göre ayıran eski Türkiye manzarasına son verdik.” “Bu topraklara ait ne varsa, hiçbir komplekse kapılmadan, ülkemizin bir kazanımı olarak hepsini kucaklamaya çalıştık” sözlerine Erdoğan’ın ‘yeni Türkiyesi’nde yaşayan sanat emekçilerinin inanması mümkün değil elbette. Çünkü, sanata prangayı kimin taktığını, ayrımcılığı kimin yaptığını çok iyi biliyorlar.  Pandemi günlerinde, alışveriş merkezleri, camiler, Kuran kursları faaliyette iken, sanat mekânlarının kapatılmasını hangi mantığa sığdırabilirsiniz? Tabii, vaka sayılarının hızla arttığı şu günlerde yapılması gereken, hayatı bir süreliğine durdurmak… Aksi halde, bu gidişi tersine çevirmek mümkün görünmüyor. Bunu yaparken de, emekçilerin asgari geçim koşullarının devlet tarafından sağlanması gerekiyor. Anayasamızın temellerinden biri olan ‘Sosyal Devlet’ ilkesi doğrultusunda.  Yalanlarla, olmadı (aşı geldi, geliyor gibisinden) umut kırıntılarıyla zaman kazanmaya çalışan siyasi iktidar, yandaş müteahhit firmalarının en ufak bir zarar görmeden bu dönemi atlatması için her türlü kolaylığı sağlarken, emekçi halk kesimlerinin, bu bağlamda kültür ve sanat emekçilerinin uğradığı zararları telafi etmek doğrultusunda herhangi bir çaba göstermiyor. Vergi ve prim borçlarının silinmesi, salon kiralarının karşılanması, emekçilerin evine ekmek götürebilmelerini sağlayacak destek paketleri açıklanması gibi ciddi önlemler yerine, ödemelere bir erteleme ve taksitlendirme olanağı ya da tiyatrolara dijital destek verilmesi gibi tali önlemlerle vakit kazandığını sanıyor. Cumhurbaşkanlığı İletişim Başkanlığı eliyle medyatik pop-starlara konserler verdirerek ‘zor durumdaki’ bu sanatçılara destek çıkarken, bir yandan da Devlet Tiyatroları’nı vaktinden önce - eylül ayında- açarak, halkı sanatsız bırakmayacaklarını göstermeye çalışıyor.  Bu gösterinin bedelini ise, tam kadro Covid-19’a yakalanan sanat emekçileri ve teknisyenler ödüyor. Perdelerin açık kalmasını, ‘gösterinin devam etmesini’ (show must go on) kim istemez, ama yaşadığımız günler bu güzel sözlerin geçerliliğini sorgulamamızı zorunlu kılıyor. Sanata sahip çıkmak için, hayatta kalmak gerek. Dizi setlerinin devam etmesi anlaşılır gibi değil. Hastaların sahnelerini erteleyip, diğerleri ile yola devam ediyor yapımcılar. Yarın bir başkasının hastalanacağını bile bile… Bir süreliğine -gerekiyorsa bir yıl boyunca- sahnelerden, perdelerden uzak kalmayı kabullenmeli ve tüm uygar ülkelerin sanatçılarına sağladığı desteği, kendi devletimizden talep etmeliyiz. Bu da, yakınmayla olmaz, örgütlü mücadele ile olur. Umarım bu süreç tüm sanat emekçilerine sendikalaşmanın ne denli gerekli olduğu gerçeğini anlatmaya yeterli olur.  Kültür ve Turizm Bakanı Mehmet Nuri Ersoy, cuma günü müzik alanındaki meslek birlikleri ile yaptığı toplantıda, önümüzdeki hafta Yunus Emre Enstitüsü web sitesinde duyurulacak bir proje desteği çağrısı ile müzik emekçilerine toplam 20-30 milyon TL’lik bir destek sağlanacağını (kişi başı bin TL gibi inanması güç bir rakam) açıkladı. Herhalde, sinema alanındaki meslek birlikleri ile de benzer bir toplantı yapılıp, bir parmak bal da (nasıl bir balsa) onların ağzına çalınır. Peki, bir meslek birlikleri bile olmayan tiyatrocular ne yapsın?  Kültür ve Turizm Bakanı, CHP Genel Başkan Yardımcısı Gamze Akkuş İlgezdi’nin sorusuna verdiği yanıtta, fonda biriken 320 milyonu sanatçılara destek amaçlı kullanamayacaklarını açıklamıştı. Almanya, Birleşik Krallık (İngiltere), İtalya gibi ülkelerin sanat alanlarında aldıkları önlemleri elbette izliyordur Bakanlık yetkilileri, ama nedense 2021 bütçesi hazırlanırken, bunlardan ilham almak akıllarına gelmiyor. 2021 yılı Kültür ve Turizm Bakanlığı bütçesi önümüzdeki günlerde TBMM’de görüşülecek. Başta CHP adına İstanbul Milletvekili Sera Kadıgil, muhalefet partilerinden milletvekillerinin Meclis Komisyonu’ndaki görüşmelerde yaptıkları itirazlardan bir sonuç çıkmadı. Genel Kurulda’da durumun değişebileceğini sanmam. AKP-MHP iktidarının Kültür-Turizm bütçesi, geldiği gibi geçecektir. Gene de, muhalefet temsilcilerinin şu soruyu inatla sorması gerekir.  Bütçenin yüzde kaçı?  Kültür ve Turizm Bakanlığı’nın komisyondan geçen 2021 yılı Bütçe Teklifi’nde, bakanlığa 6 milyar, 16 milyonluk bir bütçe talep ediliyor. Bu rakamın, genel bütçenin yüzde kaçı olduğunu bilmiyorum, ama yüzde yarım bile olmadığına adım kadar eminim. Oysa, Avrupa Birliği ülkelerinde kültüre ayrılan payın en az yüzde 1 olması ilkesi benimsenmiş. Bu oranın üstüne çıkan ülkeler de var elbette. Bizde ise, Diyanet İşleri’ne ve Cumhurbaşkanlığı’na ayrılan bütçe kalemlerindeki yükselişi kültür alanında görmek olanaksız.   Peki, bu 6 küsur milyarlık bütçenin açılımı nasıl? Elbette, bütçenin önemli bir kısmı turizme ayrılıyor ve her zaman olduğu gibi en büyük pay (1 milyar 740 milyon), personel giderleri ve SGK primlerinin. Eğitim-kültür yatırımları da 1,5 milyar civarında. Kar amacı gütmeyen kuruluşlara yapılan transferlere 235 milyon ayrılmış. Bu kuruluşların kimler olacağını tahmin edersiniz artık. Halkevleri ya da Alevi Kültür Dernekleri olacak değil ya! Milli Kültür başlığı altındaki faaliyetlere 1 milyar 633 milyon, Sanat ve Kültür Ekonomisi’ne 458 milyon ayrılmış. Destek verilecek özel tiyatro projeleri sayısı 338 olarak belirlenmiş. Bakanlıkça desteklenen sinema projelerinin toplam sinema projelerine oranı ise yüzde 15. Elbette, bu sayılar fazla bir anlam taşımıyor, çünkü desteklerin adil biçimde dağıtılması gibi bir uygulamanın çok uzağındayız şimdilik. Ayrımcılığı reddeden, sanata ve sanat emekçilerine hak ettikleri değeri veren bir siyasal rejime kavuşana dek. Bir Başkadır; “Ölen Bir Kültür Üzerine İnceleme*”
Bir Başkadır yayınlanır yayınlanmaz kıran kırana bir tartışmaya yol açtı. Beğenip, göklere çıkaranla, yerin dibine sokanlar olarak “bölündü” seyirciler ve eleştirmenler. Eleştirirken kişisel hesaplarını kusanlar, işi hakarete vardıranlar da oldu. Bir baş yapıt, daha önce hiç böyle bir dizi yapılmamıştı diyenlerle, olur mu ya, şu var, bu var, falan daha önce yaptı bu temayı, filan filmde çok daha estetik olarak vardı bu hikaye, diyenler arasında bile tartışma çıktı. Asıl büyük grup ise dizinin artniyetini” keşfedenlerdi. Büyük bir politik komplo olduğunu, AKP iktidarına yarandığını, sinsice baş örtüsü/ türbanı meşrulaştırdığını, “yalıda viskisini yudumlayan, HalkTV seyredip, Sözcü okuyan Kemalist elitlerin toplumu anlamadığı” klişesini yinelediğini keşfedenler, tarikatlarda bu kadar çocuk istismarı varken şirin, yumuşak, hoşgörülü hoca karakteri ile siyasal islamcıları akladığını söyleyenler, Kürtleri yine çok kötü gösterdiler, tecavüzcüyle evlenmeyi normalleştirdi diyenler daha da çoğaltılabilecek “çözümlemeler”, “okumalar”, “yakalamalar” yığını oluştu. Birinci bölümde kapattım, bir bölüme bile dayanamadım, bu tipik bir liberal yeni gericilik diye ilan eden de, şu ülkenin kültür endüstrisinin psikogenetik kodlarına Marksizm öyle sinmiş ki, dünyada tarihten çoktan silinen toplumcu gerçekçilik, post islami gerçekçilik olarak yeniden ortaya çıkıp Netflix’e sızmış diyen de oldu. Dizinin, aynı anda liberal, gerici, AKP meşrulaştırıcısı ve Marksist olduğu iddia edildi! Bu yoğun ilgi öncelikle Netflix’i çok memnun etmiştir. Şu salgın günlerinde abonelik sayısına etkisini ölçmüşler midir, acaba? Umarım, yapımcılar izlenme sayısı üzerinden pay aldıkları bir sözleşme ile satmışlardır. Öyle değilse de gelecekteki yeni ürünleri için daha büyük bütçe, daha yüksek ücret istemeleri kolaylaşmıştır. Oyuncular ve üretimin her aşamasındaki emekçiler için de öyle olacağını umarım. Yüksek ya da popüler bir sanat eserinin psikiyatrik çözümlemesi ancak eseri yaratan(lar)ın kurduğu dünya ve o dünyada yaşattığı karakterlerin çözümlemesi olabilir. İkincileyin, eserin yaratıcısının gerçekliği yansıtma biçiminden yola çıkarak sanatçı üzerine söz söyleyebilir. Kimi zaman da eseri seyredenlerin, okuyanların verdikleri tepki üzerinden “alıcılar” hakkında yorum yapabilir. Tabi bu çözümlemeleri yapanın, psikiyatr da olsa, onun da bir “bakma ve anlama biçimi” olduğu açıktır. ÖZDEŞİM KURAMAMA: BİZDEN OLANDAKİ KÖTÜYE VE DÜŞMAN OLANDAKİ İYİYE DAYANAMAMA Film bir hayal. Bizi hayal etmeye, perde/ ekrandan yansıyan dünyaya dahil olmaya, oradaki kahramanlarla özdeşleşmeye kışkırtır. Perdede akıp giden hayatın içinde kendimize benzeyeni ya da ona benzemek istediğimizi arar, buluruz. Seyrederken “O” olduğumuz hissi yaşarız. Öyle bütünleşiriz ki karakterle, bedenimizin kahramanın hareketlerine istemsizce katıldığı olur. Yılmaz Güney, kurşunlardan kaçarken sinema koltuğunda eğilip, bükülürüz. Benliğin genişleyerek sınırlarının çözülmesi ve perdedeki hayal ile bütünleşmesi düzeneğidir. Futbol seyrederken oturduğumuz yerden şut atmamız, süzülüp gelen topa kafa atarmış gibi yapmamız da öyledir. Daha somut, daha ham (primitive) halini, Kuruluş, Diriliş gibi dizileri elinde kılıç kalkanla seyredenler yaşantılar. Kötü karakterlere ise öfkelenerek, onların sonunda cezalarını çekmeleriyle rahatlayarak da, sanki kendi hayatımızın kötüleri yenilmiş hissi yaşarız. Bir Başkadır’ın ana kahramanları, kendisini ona yakın hissedenin “tümüyle iyi” bulup özdeşim yapamayacağı, öteki olarak görenin ise “tümüyle kötü” diyemeyeceği insanlar. Seyirci kendine benzediğini düşündüğü ya da ona benzemek istediği karakterin yapıp ettiklerini kabul edemiyor. Kızmayı umduğuna da tam kızamıyor. Toplumda “var olduğu sanılan” karakterlerle ilgili sterotipilere hiç uygun değiller. Ana karakterleri kendisine benzeterek seyredenler, onların yapıp ettikleri karşısında şaşıp kalırlar. Kötü karakterlerin kötülüğünü görmek isteyenler ise iyi yanlarına tanık olunca yine aynı şaşkınlığa düşerler. Meryem, türbanlı, dini bütün, namazında niyazında görünüyor. Ama hocaya, abiye yalan söylüyor, Hilmi ile flört ediyor, Sinan ile birlikte olma hayalleri kuruyor. “French press” kahve tekniklerini biliyor. Esra Erol hayranı, “kızım ve annem” dizisindeki “açık saçık, süper minili” Melisa’ya özeniyor. Sinan’ın rüyasında gördüğü Meryem gibi olmak istiyor. Saçlarını “tümüyle açtığı” tek sahnede Hilmi’nin verdiği çikolatalı şekerlemeyi yüzündeki “cinsel iştahla” yiyor. Ali Sadi hoca, yatılı bir dinci kursun “şeyhi” gibi ama her gelene aynı boş hikayeyi anlatıyor, kızının saçını açmasına karşı çık(a)mıyor, kaderi, ölümü kabullenmiyor, minibüsüne (dünya malına) düşkün, kursu ortada bırakıp gidiyor. O kadar beceriksiz ve dünyadan uzak ki, bozulan minibüsü için kendi başına tamirci çağır(a)mıyor, müritlerinin yardım etmesini bekliyor ve belki de bu yüzden karısının soğuktan (hipotermi) ölümüne neden oluyor. Tıp karşıtlığı ve kuşkuculuğu karısının ölümüne etki ediyor. Yasin, komando ve dindar, şiddetten başka dili yok. Kız kardeşine köle muamelesi yapıyor. Burcu ve Hayrunnisa’yı gece kulübünde dövüyor. Ama “sen daha dur” tehditinde bile korkuya kapılıyor, Burcu’yu yalnız kıstırıp döverken bir bıçak darbesinde kof kabadayılığı ortaya çıkıyor. Hastanede ölmekten çok korktuğunu, şehadet getirdiğini söylüyor. Meryem’e çocuk gibi şikayet ediyor. Kadın düşmanı ve muhafazakar dinci olduğu çok açık ama tecavüz edilmiş kadınla evlenmekle kalmıyor, tecavüzcüyü de öldürmüyor. Peri ve ailesi laik, yalıda yaşıyorlar ama hayattan kopuklar, yalnızlar ve sıkıntıdan boğuluyorlar. İşler, yolunda gitmiyor, Erdek’teki yazlığı da satmak zorundalar. İnsan ilişkileri zayıf, birbirlerine de yabancılaşmışlar. Ama Peri, önyargısıyla yüzleşmeye, değişmeye dönüşmeye çalışıyor. Hiç ihtiyacı yokken devlet hastanesinde çalışıyor. Meryem’e karşı tutumunu kendisi de yanlış buluyor. Değişmek ve Meryem’e yardım edebilmek için çaba harcıyor, cebinden para ödeyerek denetime (süpervizyona) gidiyor. İnsan olarak bile yanlış bu yaptığım, diyebiliyor. Sinan, her gece bir kadınla yatan, loftta yaşayan, fit ve egzersiz salonu müdavimi bir playboy ama aslında yattığı kadınların dalga geçtiği ve o kadınlarca “kullanılan” ve pek de önemsenmeyen biri. Annesinin ezdiği, babasının yok saydığı bir kimsesiz, köksüz. Yetersizliğini kendisinden “daha aşağıda” gördüğü Meryem’le ilgili cinsel fantezilerle aşmaya çalışıyor. Ruhiye, tecavüze uğramış zaten kimse onunla özdeşleşemez! Gülbin, okumuş Kürt ama ailesiyle kopuk, ablasının aşağıladığı, yalnız, kimseyi elinde tutamayan, süpervizyonu (denetimi) yüzüne gözüne bulaştıran, her Kemalist Türkü faşist görmeye eğilimli bir mutsuz. Gülan türbanlı, süslü, altında 4x4’ü, kocası hizmetinde ama eğitimsizlikten, okumamışlıktan, adam yerine konulmamaktan mutsuz. Hayrunnisa, türbanlı, ana babasının biricik kızı ama gizli gizli batı müziği dinliyor, bara gidiyor, İsmail Cem okuyor, sonunda türbanını çıkarıyor ve üstelik galiba lezbiyen! Yasin’e tam faşist kafalı, şiddet yanlısı, maşist erkek diye öfkelenecek olan seyirci, karısı Ruhiye’ ye duyduğu sevgi ve şefkate tanık olup, senin kalbin bakire olsun yeter, diyebilmesine şaşırıyor. Meryem’e türbanlı, cahil, ezik, hocasının ağzına bakan diye tam öfkelenecekken anaçlığı, evi çekip çevirme becerisi, zekası, Hilmi’yi parmağında oynatması, Peri’den daha insancıl olmasına hayran olmamaya çalışmak zorunda kalıyor. Peri, halkı aşağılayan Kemalist elit gibi, ama Meryem’le bağ kurmaya çalışıyor, bu yüzden kendini değiştirmek için denetime (süpervizyona) para ödüyor, Meryem’e yardım etmeye çabalıyor, devlet hastanesinde çalışıyor. Kürtler de hiç hoşlanmadı diziden. Gülbin, laik Kemalistlere pis faşist diyor, dağdakilere de yakın ama modernleşmiş, kentlileşmiş, lüks ofisinde, spor salonunda hiç de “Kürt gibi” yaşamıyor bir de üstüne istediğiyle yatıp kalkıyor. Ablası Gülan ise, belli ki iktidar yandaşı, ağzından din iman lafı düşmüyor ama görgüsüz, rüküş, 4X4’ünden inmiyor. İki Kürt erkek de “iğdiş edilmiş" gibiler, Babanın gücü ancak felçli oğluna türkü söyleyip, ağlamaya yetiyor. Ciwan ise durmadan karısından azar işitiyor ve gıkı çıkmıyor. Dizi boyunca hah işte bu benim kahramanım diyeceğimizdeki “kötü” olan ve “işte düşman” diyeceğimizdeki “iyi” olan, bizi huzursuz ediyor. Ne tam bir özdeşim kurabiliyoruz ne de gönül rahatlığıyla öfkemizi yöneltebiliyoruz. Öyle ki, kimi meslektaşlar bile sanki yapan hiç yokmuş gibi, hastasının mahremiyetini ihlal eden psikiyatr ve denetlediği psikiyatrın dedikodusunu yapan süpervizor psikiyatr bölümlerine, hiç bir psikiyatr böyle bir şeyi yapmaz(!), diye karşı çıktılar. Oysa, eserin yaratıcısı her iki psikiyatra da hata yaptım, dedirtiyor. Bu arada, Peri için madem Robert’ li ve yalıda oturuyor, niye devlet hastanesinde çalışıyor, gerçekçi değil diye yazanlar oldu. Bu gün çok sayıda yurtdışı eğitimi görmüş, zengin(!) psikiyatr ve diğer doktorlar Türkiye’ nin ilçelerinde bile zorunlu hizmet ya da gönüllü seçimle devlet hastanelerinde çalışıyor. Benliğin bölme düzeneği, dünyayı ve ötekini siyah- beyaz, iyi- kötü karşıtlığında yorumlar. İyi, en küçük bir olumsuzluk içermez ve kötüde ise iyiye hiç yer yoktur. İnsan yavrusunun insanlaşma sürecinin ilk yıllarında benliğin geçirdiği gelişim aşamasıdır. Bazı psikiyatrik hastalıklar dışında “sağlıklı” erişkinlerde ağır stres, baskı, zulüm, şiddet altında ve ölüm tehditi karşısında kendini koruma amaçlı olarak baskın hale gelebilir. Bir Başkadır, seyirciyi, bir yüzleştirme ve maruz bırakma tekniğine tabi tutuyor. Ötekindeki, kendi gibi olmayandaki iyi yanlarla, kendi gibi olandakinde ise kendine hiç uymayacak olan kötü yanlarla yüzleştiriyor. Düşman bellediğini, içinde en küçük bir iyi barındırmayan kötü; kendinden olanı ise içinde en küçük bir kötü olmayan tümüyle iyi olarak değerlendirdiğini ve ne kadar yanıldığını gösteriyor. Hangi siyasal islamcı, hangi muhafazakar, dindar dizide çizilen Meryem, Ali Sadi, Hilmi, Hayrunnisa karakterlerini beğenebilir? Hangi laik Kemalist Peri ve ailesini? Hangi kabadayı erkek, Yasin’i? Hangi Kürt, Gülbin ve ailesini? Tersini de düşünün hangi siyasal islamcı, Peri’ yi tümüyle kötü görebilir, hangi milliyetçi, Kürt ailesinin ıstırabına kayıtsız kalabilir, hangi türban karşıtı Meryem’i sevmemezlik edebilir? Karakterler, seyircinin seveceğini sandığıyla özdeşleşememesini “kötü” karaktere ise öfkelenememesini sağlıyor. Rahatsızlık hissettiriyor ve son elli yıldır inşa edilen önyargılarıyla yüzleşmesine kapı açıyor. APOLİTİK Mİ? Niye elli yıldır? Üç ipucu var diye düşünüyorum. İlki, 4. bölüm sonunda kullanılan ve 60 larda bir Fransız belgeselcinin çektiği İstanbul görüntüleri, dizinin 1978 yapımı Sürü’den görüntülerle bitmesi ve kesinlikle Ferdi Özbeğen konser görüntüleri. Eşcinsel ama zamanının starı, batı müziği ile Türkçe sözlü hafif müzik üreten ama sanat müziği de arabesk de okuyan; Cumhuriyet’in bir bütünleşme, modernleşme çabası; farklı olana tahammül etme imkanı. Peki, nasıl bölündüğümüzü anlatırken bizi bölenin ne olduğuna dair hiç bir şey söylemiyor mu? Diziyi politik olandan söz etmemekle ya da politik olanı göstermemekle eleştirenlere karşın ben tam tersine son derece politik bir eser olduğunu düşünüyorum. Dizi boyunca İstanbul’un nasıl gösterildiğini hatırlayalım. Toplu konutlar, gökdelenler, beton yığınları, vinçler arasında silinmiş eski camiler, kalabalık, trafik. Hepsi soğuk renklerde, silik, karanlık ve kasvetli. Öyle ki İstanbul’ un sembolü boğaz, sadece yalıyı deniz tarafından görürken bir anlığına yansıyor. Bir sahnede de gün batımında Marmara açıkları soluk, silik bir görüntüyle kadraja giriyor ama kamera geriye çekilerek yine betonlarla doluyor. 3. bölüm kapanış jeneriğindeki İstanbul belgeselinde ise altmışların güzel İstanbul’u, yine yoksulları ve işçileriyle var. Son elli yılda kapitalizmin kenti ve insanları neye dönüştürdüğünü göstermiyor mu bize? Esra Erol programları, gecekondu ve taşraya yönelik dizi bombardımanı, Hayrunnisa’ya taziyeye gelen türbanlı genç kızlardan birinin evdeki bir işleme için, artık bunlar yapılmıyor belki Tahtakale’ de, demesine, diğer türbanlı kızın, Koko’ da var aynıları demesi. Lofttaki, toplu konuttaki hayatların birbirlerinden uzaklığı ve Ruhiyelerin kentin çeperindeki evlerinin köy görüntüleri. Yasin’in küçük işletmesinin batması ve güvencesiz, vasıfsız bir korumadan öte bir baltaya sap olamaması. Herkesin birbirine hastaneyi tarif etmesi. Okumuş “dinci” Hilmi’nin, Meryem’e “tektaş pırlanta”alması. Laik yalı kızından orta sınıftan yükselen lofttaki playboya, dağdaki dinsiz arkadaşlarını savunan Gülbin’den Türbanlı Meryem’e ve dinci Hilmi’ye, sınıfları aşan ve tümünü ele geçiren kapitalizm. Dizinin 1978 yapımı Sürü filmindeki Ankara görüntüleriyle bitmesi, son elli yılda kentlerin, hayat alanlarının, tüketim kültürü ve metalarının, hayat tarzlarının ve insan zihniyetlerinin karşılaştırması gibi. Sürü, demişken, o olağanüstü filmi bu gün baş yapıt olmaktan alıkoyan açık politik ajitasyon bölümleri değil mi? Tutuklu türkücünün iki türkü söylemesiyle vagondaki “halkın” bilinçlenip onu devrimci marşlarla uğurlaması ve inşaat bekçisinin devrimci oğlunun sürekli politik bilinç artırıcı konuşmaları filmin estetik değerini azaltmıyor mu? Filmi yeni dindar gericilik olarak damgalayanlar, tecavüz imgesinin “cennet meyvesi” hurma olması ve dinsel mitolojide Havva, Adem’i elma ile kandırırken dizide Hilmi’ nin Meryem’i çikolata ile kandırmasından mı, anlamışlardır acaba? PSİKİYATRİ, PSİKOTERAPİ VE TECAVÜZ TRAVMASI Bir psikiyatr olarak bu bölümleri olağanüstü iyi, doğru ve gerçekçi buldum. Terapist hasta, terapist denetleyici bölümleri çok gerçekçiydi. “Histrionik” diye eklemeden sadece konversiyon deseydi, Peri, daha iyiydi. Belki de bilerek, histrionik (eski histerik) teriminin kadın aşağılayıcı örtük anlamına gönderme yapılmış olabilir. Peri’ nin konversiyonun düzeneğini, bastırılmış duyguların bireyi nasıl etkilediğini Meryem’e anlattığı sahne, psikiyatri eğitim videosu olabilecek denli iyi. Peri ve Meryem arasında gelişen bağın iyileştirici gücü, Meryem’in duygularını ifade edebildikçe ve Peri tarafından yargılanmadan anlaşılmaya çalışıldığını fark ettikçe iyileşmesi, konuşarak ve dinlendiğini hissederek özgürleşmesi çok iyi gösterilmiş. Psikiyatrinin işlevi ve amacı bu zaten. Ruhiye’nin, tecavüzcüsünün hesaplaşamadan ve cezalandırıldığına tanık olmadan öldüğünü duyunca, ruhunun paramparça olması, biteviye kendini cezalandırıcı davranışlarda bulunması, intihara kalkışması, kafasını camlara vurması ve zaman zaman sanki o andan kopmuşcasına dalıp gitmesi (dissosiasyon) ve bunun da farkına varması. Travmanın ruhlarda açtığı yarayı bir psikiyatr bile kolay kolay bu kadar gerçekçi yansıtamaz. Köye gittiğinde saldırganın yaşadığını duyması, onunla yüzleşmesi, köyde herkesin olayı öğrendiğini, ona sapık dendiğini ve hem köy hem de Yasin tarafından cezalandırıldığını duyması; ifşa, cezalandırma, onarıcı adalet ve sonrasında travmadan özgürleşmeyi çok güzel yansıtıyor. Tecavüzcüyü öldürmüyor çünkü o intikam olurdu ama affetmiyor da; biz küçüktük sen değildin, diyerek kendisine acındırmaya çalışmasının da önüne geçiyor. Kendisiyle birlikte tecavüze uğrayan ve köyden ayrılamayan arkadaşının tecavüzcüsüyle evlenmek zorunda kaldığına tanık olması, tecavüzcüyle evlendirilmeyi meşrulaştırmıyor tersine kadının yüzündeki umarsızlık ne kadar korkunç bir kadere mahkum edildiğini gösteriyor. ESTETİK DEĞER Sayfalarca yazılabilir. Sanat ve görüntü yönetimi çok ama çok iyiydi. Oyuncu seçiminde büyük rol küçük rol, yan rol diye geçiştirilmemiş, her karakterin oyuncusu özenle seçilmiş. Her oyuncu da büyük rol küçük rol demeden çok iyi oynamış. Karakterlerin isimleri bilinçli seçilmiş, her bir isim karakterle bütünleşiyor. Ayrıntıların gerçekçi mükemmelliği, hurma, çikolata, hem Meryem’in hem Sinan’ın annesinin kıyma kavurması yedirme çabaları üzerinden Sinan’ ın (kentlilerin) kırsal geçmişine gönderme yapılması, Meryem’in Hilmi’yi önce tipsiz diye aşağılayıp sonra ona çorap alarak seni derleyip toparlayıp senin hizmetine gireceğim diye boyun eğişi, Sinan’ın kontrol edilemezliğinden korkup Hilmi’ye hakimiyet kurabileceğini sanması (ne çok kadın bu yanılgıya düşmüyor mu?), kanepedeki yatak odasından gelme yastık, Meryem’ in bol paça pardesü altı pantolonu ve altı lastik bez ayakkabıları, Hayrunnisa’ nın eşofman altı, terlikler, Peri’nin taksiden indiği kafenin camında Cemal Süreya, Yasin’in dördüncü duvarı aşarak acı içinde seyirciye gözlerini dikmesi, Gülan’ ın Gülbin’in “açık” saçlarını yolması, daha onlarca ayrıntı, imge, simge ile film oya gibi işlenmiş. Diziyi seyredenler artık “french press” yaparken kaynamış suyu hemen kahveye dökmeyecek, bir dakika bekleyecek… Sadece Meryemlerin evindeki sehpa lambaları beni rahatsız etti. Sahnenin ışıklandırması için zorunluydu belki ama pek de gerçekçi değildiler bence. İkinci olarak da Ali Sadi’ye yol soran adamın, Mahsuni dinlemesi ve eşinin öldüğünü söyleyince Allah rahmet etsin değil de kalanlara uzun ömür versin demesiyle Alevi olduğuna gönderme yapılması. Sanki hikaye evreninde Aleviler de eksik kalmasın zorlaması gibi geldi bana. Ve evet keşke yalı olmasaydı… Yönetmen Berkun Oya’ nın favori yönetmenleri Yılmaz Güney ve Tarantino olsa hiç şaşırmam.“Eski Yeşilçam” filmlerini de özümsemiş diye düşündüm. Meryem’lerin evinin aşağıdan çekimi ise Hitchcook’ un Sapık filmindeki tepedeki ev çekimini çağrıştırdı. UMUT Bütün bu zulüm, baskı, bölme ve ezme tarihi boyunca ne sınıf bırakılmış geride ne de yoksullara kendilerini özgürleşmeye çağıracak politik örgütler. Dizide niye yoklar? Öldürülüp, kıyıldılar da ondan değil mi? Yerine kapitalizm ve dinden başka bir şey mi geldi ki dizide olsun! Meryem’i bilinçlendirecek bir gündelikçi kadınlar sendikası mı kaldı? Eskiden yoksul kadınlar onlara bacı diye seslenen, kardeşimsin benim diyen devrimcilerin kurslarına, derneklerine gidebiliyorlardı. Şimdi o kadınlara tarikat, tekke hocalarından başka kapı mı bırakıldı? Kentin çeperinde laik, devrimci kültür derneklerinin yerini tarikatlar ve Kuran kursları doldurmadı mı? Neoliberalizm zihinlere din afyonuyla sızmadı mı? Bir Başkadır’ da seyirciye verilen bence tek mesajın taşıyıcıları kadınlar. Peri ve Melisa kızkardeşliğe başlıyorlar. Asıl umut ise Hayrunnisa ve Burcu. Burcu, kendisini döven Yasin’den korkmuyor, Hayrunnisa’ya, bize vurduğu her tekme için dişini sökeceğim, diyor. Evine tehdit uyarısını camını kırarak gönderiyor. Yasin onu yakalayıp dövmeye kalktığında ise bıçağı geçiriyor. Burcu’nun Yasin’i bıçaklaması şiddet değil özsavunma. Kadının, şiddet yanlısı erkeğe artık boyun eğmeyeceğinin işareti. Hayrunnisa ise Türkiye’nin Geri Kalmışlığının Tarihini okuyor, türbanını atıyor ve evi terk edip “yola”, “yolculuğa”, “yoldaşıyla” çıkıyor. Bu gün Türkiye’ de kadınlardan ve LGBT bireylerden başka başka “neredeyse” bir sınıf bilinci taşıyıp, düzeni değiştirmeye çalışan mı var? Bir Başkadır, apolitik gerici dinci liberal post islamist bir film değil tersine özgürleştirici bir politik eylemi inşa edecek olanlara potansiyel yoldaşlarını gösteren sosyalist gerçekçi bir film. Tabi bence… 200. yaşını kutladığımız Engels, Mina Kautsky’ e yazdığı mektubunda tezli romanları eleştirirken, “bence tez, durumun ve eylemin kendisinden ortaya çıkmalıdır. Yazar, çizdiği toplumsal çatışmaların geleceğe ait tarihsel çözümünü okuyucunun önüne koyma zorunluluğu duymamalıdır” diye yazar. Harkness’e yazdığı mektupta ise gerçekçiliği, “ayrıntıların doğruluğundan başka, tipik karakterlerin tipik durumlar içinde doğru bir biçimde yeniden verilişi” olarak tanımlar**. Ben, Berkun Oya’ nın “eskinin öldüğü yeninin ise henüz doğmadığı” bu zamanlarda, yeniyi doğurma potansiyelinin Hayrunnisa, Burcu, Melisa ve Peri’ de (Meryem değil) olduğuna inandığını düşündüm. Belki de ben öyle görmek istemişimdir. Ama filmin büyüsü de bu değil mi? *C. Caudwell, Ölen Bir Kültür Üzerine İncelemeler, Metis 1982, **Sanat ve Edebiyat Marx, Engels Lenin Çeviren Aziz Çalışlar, Evrensel, 1986 sayfa 51-54 Devlet Tiyatroları dekor ve kostüm tasarımcısı Ali Cem Köroğlu koronavirüs nedeniyle yaşamını yitirdi
HABER MERKEZİ Devlet Tiyatrolarında koronavirüs salgını artarken konuyla ilgili yaşanan ihmaller devam ediyor. İzmir Devlet Tiyatroları’nda geçtiğimiz günlerde prömiyeri yapılan ve kadrosunda pek çok tiyatro emekçisinin koranavirüse yakalandığı “Karıncalar / Bir Savaş Vardı” oyununun kostüm ve dekor tasarımını yapan Ali Cem Köroğlu‘nun Covid-19 testi pozitif çıkmış ve yoğun bakıma kaldırılmıştı. Devlet Tiyatroları’nda koranavirüs ihmalinin konuşulduğu günlerde hayatını kaybeden Ali Cem Köroğlu’nun ve meslektaşlarının salgına yakalanmasına Devlet Tiyatroları’nın yeterli önlemleri almadan oyun sahnelemeye ve provalara devam etmesinin sebep olduğu dile getirilmişti. Köroğlu'nun hayatını kaybetmesinin Devlet Tiyatrosu Sanatçıları Derneği (DETİS), bir açıklama yaptı. Yapılan açıklamada şu ifadeler yer aldı: "Detis olarak ALİ CEM KÖROĞLU gibi çok büyük bir sanatçının, çok özel bir insanın kaybının tarifsiz üzüntüsünü yaşıyoruz. Bu süreci titizlikle izleyeceğimizi, gerekli hukuki girişimlerde bulunacağımızı bildirir, başta ailesine, Devlet Tiyatrosu çalışanlarına, sanat camiamıza, tüm sanatseverlere sabır dileriz. Bu kurumdaki çalışma arkadaşlarımızdan hiçbirinin ALİ CEM KÖROĞLU gibi hem sanatında,hem de insan olarak çok özel olan birinin ölümüne, taammüden sebebiyet vermek istemediği inancındayız. Ancak; İzmir’den çok tatsız ve kötü söylentiler yayılmakta, büyük bir sorumsuzluk, cehalet ve ihmaller zinciri sonucunda ALİ CEM KÖROĞLU’ nu yitirdiğimiz gerçeği yüzümüze tokat gibi çarpmaktadır. Sürecin şeffaflaşması gerekmektedir. Bu kurumsal olarak darbe almamızın önüne de geçecektir. Konuyla ilgili olarak; 1- Bilindiği üzere, 28 Ekim 2020 tarihli Bakanlık genelgesiyle, Devlet Tiyatroları’nın Kültür ve Turizm Bakanlığına yetki devri gerçekleşmiştir. Her ne kadar bakanlık “sehven” olduğunu açıklasada, yetkilerin iade edildiğine ilişkin bir evrak kuruma ulaşmamıştır. 5441 sayılı “tüzel kişiliğimizi” koruyan yasamızın dışında gelişen ve ANAYASAYA aykırı olan bu durum, bir sanat kurumunun tam anlamıyla bürokrasiye teslim olmasının sonucudur. Bürokrasi sanatın gerekli isterlerini bilemez. Bürokratlar sahneyi anlayamaz. Acil ve hızlı kararlar alamaz. ALİ CEM KÖROĞLU’nu ölüme götüren olaylar zincirinin ilk halkasını burada aramak gerekir. 2- Durumun vahameti ortadadır. Konuyla ilgili çok acil bir soruşturma, Devlet Tiyatroları üst yönetim yetkisinin bürokrasiye devri ile ilgili olarak, bakanlıktaki “karar vericileri” de kapsayacak şekilde başlatılmalıdır. 3- Devlet Tiyatrolarında olaydan birinci derecede sorumlu yetkililerin soruşturma sürecinde, olayın gidişatını etkilememeleri adına “tedbiren” görevden el çektirilmesi gerekmektedir. Bu soruşturma sürecinin, görevden el çektirilen yetkililer için de kendilerini aklama adına bir fırsat olduğu unutulmamalıdır. 4- Acil olarak perdeler corona sürecini kapsayacak biçimde süresiz kapatılmalıdır. 5- ALİ CEM KÖROĞLU ’nun görev yaptığı oyun durdurulmalı, çalışanlar soruşturma sürecine dahil edilmeli, onların bilgilerine/tanıklıklarına başvurulmalıdır. 6- Eğer söylendiği gibi yaşadığımız olağanüstü salgın sürecinde karantinaya sadık kalmayan bir oyuncunun duruma sebebiyet verenlerden biri olduğu ortaya çıkarsa, kurumla derhal ilişiği kesilmelidir. 7- Devlet Tiyatrosu yetkililerinin prova ve temsil süreçlerinde çalışanlarına neden test yapmadığı da soruşturma kapsamında özellikle ele alınmalıdır." SANATÇILARDAN TEPKİ “Evde kalın” uyarıları sürerken çalıştırılmaya mecbur bırakılan Devlet Tiyatroları’nda onlarca koronavirüs vakasının çıkmasına sanatçıların tepkileri de sürüyor. Sosyal medyadan açıklama yapan sanatçılar, Kültür ve Turizm Bakanlığı'na çağrıda bulunuyor. #alicemnedenöldü #alicemköroğlu Covid 19 ilk neden değil. İzmir Devlet Tiyatrosu’nda 50 kişi şu an Covid. İlk bulaşın nerden geldiği biliniyor. Araştırılsın. Takipçisiyiz. @TCKulturTurizm Ali Cem Köroğlu tanıdığm en güzel insanlardan biriydi. Devlet Tiyatrolarının tepesinden başlayan bir dizi ihmal ve sorumsuzluktan oluşan organize cehalet sonucu Covid'ten hayatını yitirdi. Bu telafisiz kayıpta payı bulunanların her birinin açığa çıkmasının takipçisi olacağım. pic.twitter.com/LAZvXlyVIC Virüs genel müdüre temaslı karısı ve söz konusu tek kişilik oyunun oyuncusu olan oğlu aracılığı ile mi geçti? İhmal mı suistimal mi? Cehalet mi taammüden mi? Soruyorum!@MehmetNuriErsoy @TCKulturTurizm1 Bu haber çıkmıştı. Ve bu süreç Ali Cem Köroğlu’nu ölüme götürdü. #alicemköroğlu https://t.co/wfQ1TGYpsX Günlerdir #OnceHayatSonraSanat diye yırtınıyoruz. Devlet Tiyatroları perde açmasın diyoruz. Ne oldu? Söyleyeyim mi? Ali Cem Köroğlu’nu kaybettik biraz önce. Arkadaşımı kaybettim. Şimdi usulca yasımı tutmak için çekileceğim. Ve sonra bunun hesabını soracağım! Bu ne yaman çelişki
Işıl ÇALIŞKAN Koronavirüs vakaları önlenemez boyutta. “Evde kalın” uyarıları sürerken çalıştırılmaya mecbur bırakılan Devlet Tiyatroları’nda da onlarca koronavirüs vakası ortaya çıktı, bir oyuncunun ise yoğun bakımda olduğu açıklandı.  Ankara, İstanbul, İzmir ve Bursa’daki temsil ve provalar vakaların ardından müdürlüklerce durdurulurken diğer bölgeler faaliyetlerini sürdürüyor. Dernek ve sendikalar, Devlet Tiyatroları prova ve temsillerini geçici süreyle durdurmaya davet ediyor.  Devlet Tiyatrosu Sanatçıları Derneği (DETİS) Genel Başkanı Pınar Gün, koronavirüs vakalarında ülkenin Avrupa birincisi, dünyada ise üçüncü olduğunu hatırlatarak bulaş riskinin en yoğun olduğu yerlerden biri olan Devlet Tiyatrosu için temsil ve provaların yetkililer tarafından durdurulmadığını anlatıyor. Bu süre zarfında virüsün çalışanlar arasında hızla yayıldığını belirten Gün, “Şu an yoğun bakımda olan bir çalışanımız, evinde tedavi gören, karantinada olan onlarca çalışanımız var. Sayının artmasından son derece endişe duyuyoruz” ifadelerini kullanıyor. TİYATRO, DOĞASI GEREĞİ KURALLARA UYGUN DEĞİL  DETİS Genel Başkanı, Ankara, İstanbul, İzmir ve Bursa’daki illerde temsil ve provaların müdürlüklerce durdurulduğunu ancak diğer bölgelerin faaliyetlerini sürdürdüğünü, bu durumun da kaygıları artırdığını anlatıyor. Gün, “Cumhurbaşkanlığı genelgesi ile kamuoyuna duyurulan tedbirler kapsamında, açık havada yapılan cenaze törenlerinde dahi 30 kişiden fazla yan yana gelinmesi yasaklanmasına rağmen, kapalı alanda faaliyet gösteren Devlet Tiyatroları’nın oyun saatleri 18.00’e çekilerek temsillerin devamına karar verildi” siteminde bulunuyor. Tiyatronun doğası gereği, gerek sahne üzerinde gerekse sahne gerisinde çalışanların maske, mesafe, hijyen kuralına uymasının mümkün olmadığını söyleyen Gün, Kültür ve Turizm Bakanlığı’na ve Sağlık Bakanlığı’na insan yaşamının önemini hatırlatarak prova ve temsilleri geçici süreyle durdurmaya davet ettiklerini ifade ediyor.  Kültür Sanat Sen Genel Hukuk ve Toplu Sözleşme Sekreteri Ahmet Rıza Evci, “Salgının hızla yayıldığı bu dönemde Cumhurbaşkanlığı’nca yayımlanan yeni önlemler ile salgını kontrol altına almaya çalışırken Kültür ve Turizm Bakanlığı’na bağlı Devlet Tiyatroları, Güzel Sanatlar Genel Müdürlüğü’ne bağlı koro ve topluluklar ve Devlet Opera ve Balesi yapmış olduğu etkinliklerle salgının yayılmasına hizmet ediyor. Birçok sanat emekçisi bu yanlış uygulanan iş planlamalarından dolayı Covid-19 ile mücadele ediyor” diye konuşuyor.  KENDİ GENELGELERİNE AYKIRI DAVRANIYOR  Cumhurbaşkanlığı Senfoni Orkestrası’nın (CSO) yeni yerleşkesinin CSO’nun yapacağı konserlerle açılış töreninde de benzer manzaralar görüldüğünü anlatan Evci, “Cumhurbaşkanı ve diğer yetkililerin katıldığı açılış töreni, Cumhurbaşkanlığının, Covid-19 ile mücadele kapsamında yayınlamış olduğu bütün genelgelere aykırı” olduğunu söylüyor. Evci, “Cenazelerine katılımını 30 kişiyle sınırlandıran hatta İstiklal Caddesi’nde hangi kaldırımda yürüyeceğimizi belirleyen yönetim, yine prestijden ödün vermemiş ve muhteşem kompleksi ‘muhteşem yöneticilerle’ kendi genelgelerinde belirlediği, toplu etkinlik katılımcı sayısı sınırını da aşarak açılış töreni düzenlemeyi uygun görmüş” diye konuşuyor. Bu açılışı protesto ettiklerini ve olası bir hastalık durumunda vicdani ve hukuki sorumluluğun bu kararı alan yöneticilerde olduğunu hatırlatıyor. Ayrıca Devlet Tiyatroları’nda da daha fazla zarara yol açmamak adına bu yanlıştan acilen dönülmesi gerektiğine vurgu yapıyor.  ÖZEL TİYATROLAR DA DESTEKLENMELİ  İstanbul Büyükşehir Belediyesi Şehir Tiyatrosu Sanatçıları Derneği (İŞTİSAN) Başkanı Selçuk Yüksel ise, “Şehir Tiyatrosu bünyesinde tiyatroları iki hafta önce kapattık. Bu sürecin daha sağlıklı atlatılabilmesi için tiyatroların da kalabalık yerler olduğunu düşünürsek seyirci tarafında ne kadar tedbir alırsak alalım biz arkada sahne üstü ve sahne arkasında çok büyük tehlikeye maruz kalıyoruz” diyor. “Zaten kamu tiyatrolarının kapatılması taraftarıydık” diyen Yüksel, “Devlet Tiyatrosu’nda bugün yaşanan olaylar da gösteriyor ki biz bu konuda haklıyız. Biz bir an önce bu tip kamusal yerlerin kapanmasını ve çalışanlarının bu süreci evlerinde geçirmesini tercih ediyor ve istiyoruz” ifadelerini kullanıyor.  Yüksel özel tiyatroların mağduriyetine dikkat çekerek sözlerini şöyle sonlandırıyor: “Bir yandan tabii ki biz bunları isterken özel tiyatrolarımızı da göz ardı etmiyoruz. Şu anda birçok kısıtlamalarla resmi olarak kapatılmasa da işleyemez hale geldiler. Bunların da devlet tarafından desteklenmesi gerektiğine de inanıyoruz.” *** KORONAVİRÜS SKANDALI MECLİS GÜNDEMİNDE Geçtiğimiz hafta prömiyeri yapılan Karıncalar / Bir Savaş Vardı oyununun oyuncusu, tiyatro sanatçısı Akın Kurt’un prömiyerden bir gün sonra yaptırdığı Covid-19 testinin pozitif çıktığı; Covid-19 testi pozitif çıkan ve karantina sürecindeki Devlet Tiyatroları Genel Müdürü Mustafa Kurt’un oğlu Akın Kurt’un virüsü, oyunu izlemek için Ankara’dan gelen annesinden almış olabileceği iddia edildi.  CHP Mersin Milletvekili Alpay Antmen, Kültür ve Turizm Bakanı Mehmet Nuri Ersoy tarafından yanıtlanması istemiyle verdiği soru önergesinde, “Karantina sürecinde olan Devlet Tiyatroları Genel Müdürü Mustafa Kurt ile temaslı olduğu bilinmesine rağmen oğlu Akın Kurt’un başrolünü oynadığı oyunun gösterimi neden durdurulmamıştır? Bu, hem çalışanların hem de seyircinin hayatını riske atmak demek değil midir?, “Bir an önce Devlet Tiyatroları’ndaki oyunları ve provaları durdurmak için harekete geçecek misiniz?” diye sordu. En tatlı eşcinsel filmi: Happiest Season
Happiest Season, sıcak, samimi ve sevimli bir Noel filmi, daha doğrusu lezbiyen seküler Noel filmi. Film bu yönüyle aslında büyük bir şeyi başarıyor; gelenekselleşmiş bir tür olan Noel film karakterlerini ve kabullerini, olumlu anlamda radikalleştirerek hak ettikleri normal kabulü ortaya koyuyor ve türü olması gerektiği şekilde genişleterek önemli bir kilometre taşı görevi görüyor. Bu tür filmlerde LGBTQ+ karakterler daha önce vardıysa bile, onlar hep yan karakterler veya komik replikleri olan yancı karakterler olurlardı ancak bu filmde hikâyenin merkezinde, başrollerde lezbiyen bir çift var. Hikâye kabaca şöyle; Noel zamanı, Abby (Kristen Stewart), sevgilisi Harper’ın (Mackenzie Davis) ailesinin evine davet edilir. Abby’nin kafasındaki planın Noel günü sevgilisine evlenme teklif etmek olmasına karşın son anda Harper’ın ailesine lezbiyen olduğunu henüz açıklamamış olduğunu öğrenir. Ve böylece Abbey ve Harper Noel’de aile evinde heteroseksüel ev arkadaşları rolünü oynamaya başlarlar. LGBTQ+ NOEL FİLMİ Happiest Season, Sony Tri-Star Pictures gibi büyük bir Hollywood stüdyosu tarafından aslında sinema vizyonu için çekilen, geniş seyirci kitlesi için planlanmış ilk LGBTQ+ Noel filmiydi ancak pandemi sonrası yayın hakkı Hulu’ya satıldı. Yüksek kalite ve göz kamaştıran prodüksiyonu olan filmin özellikle ev içi dekorlarında kullanılan, kırmızı ve yeşil ağırlıklı Noel renkleri ve dış çekimlerdeki ışıltılı sokaklar ile film tümüyle tatil atmosferi yaşatmayı başarmış. Bu türe özgü, kötü olması beklenen oyunculuklar ise bu filmde şaşırtıcı derecede iyi. Kristen Stewart her ne kadar daha ciddi ve havalı filmlerde boy göstermeyi sevse de kendisinin komedi türünde parlayan bir oyuncu olduğunu düşünüyorum. Filmde Abby rolünde kendisi çok rahat gözüküyordu. Yan karakterlerden Dan Levy ve Mary Holland ise aslında ana karakterler gibiydi. İkisinin bulunduğu her sahne ve replikleri komikti. Clea DuVall ve filmde Harper’ın tuhaf kız kardeşi Jane’i de canlandıran Mary Holland'ın birlikte yazdığı film romantik komedide olan yanlış anlaşmaları, sakarlıkları, rezil olma anlarını, incinen duyguları, eski sevgilileri, taçtan dönen evlilikleri ile gelenekselleşmiş olan türe sadık kalmış bir film. Şunu başta bir netleştirelim, Noel filmi izlemek için, Noel filmi izleme modunda olmak gerekir. Çünkü biliyoruz ki bu tür filmlerin hepsi aslında benzer formüller kullanır. Bu filmde de, olacakları tahmin ettiğiniz olay örgüleri mevcut. Ama bu formüller kimseyi korkutmasın çünkü bunlar doğru uygulanınca hiçbir zaman eskimeyecek ve daha senelerce kullanılacaklar. HERKESİN HİKÂYESİ FARKLIDIR Film o kadar akıcı, dengeli ve doğru yerlerde dolaşan bir film ki ve bunu öyle ustalıkla yapıyor ki sanki tüm bunları yapmak çok kolaymış gibi geliyor izleyene. Ama öyle olmadığı kesin. Özellikle içerik itibarıyla, bireyin eşcinsel olduğunu ailesine açıklama anı üzerine olan ana fikri açısından gayet depresif bir film olmaya doğru tökezleyebilecekken hiç bu tuzağa düşmemiş olan film duygusal olduğu anlarda bile eğlenceli bir his aşılaması ile muazzam bir denge yakalamış. Aslında toplumda karşılığı oldukça ağır ve son derece ciddi olan bu ana mevzuyu onore edecek yol bulmuş ve aynı zamanda da eğlenceli bir Noel filmi olmayı başarmış olan film, kim olduklarına dair aileleriyle yüzleşme yaşamış, henüz yaşamamış, bu yüzleşmeden çekinen, bunu erteleyen eşcinsel her kim varsa dışarıda bir yerde bu filmin tatlı dili ve pozitif teşvik ediciliği bir parça olsun onlara ilham verecektir diye düşünüyorum. Unutmayalım ki herkesin hikâyesi de doğru zamanı da farklıdır. Happiest Season genel seyirciye hitap eden izlediğim en sıcak, en sevimli, en pozitif eşcinsel filmiydi. Doğru zamanda doğru modda izleyin. Kara göründü mü?
Aylardır yazmaktan çizmekten düşünmekten yorgun düştüğüm “pandemi döneminde müzik sektörü”yle ilgili sonunda olumlu gelişmeler olduğunu buradan duyurmaktan dolayı mutluyum. Bu biraz buruk bir mutluluk tabii ki. Zira bu dönemde birçok müzisyen aramızdan ayrıldı, birçoğu enstrümanını sattı, mesleği bıraktı, müzisyen olma yolunda ilerleyen birçok genç de bu sahipsizlik nedeniyle yolun en başında başka mesleklere yöneldi. Sektörümüzün bir daha bu durumla karşılaşmaması için hepimiz eleştiri-özeleştiriden kaçmamalı yaşananların bir daha tekrarlanmaması için mantıklı ve doğru analizler yapmalıyız. Gördük ki şarkılar yazarken onları sahnede icra ederken ki duygusallığımız gerçekler karşısında pek bir işe yaramıyor. Bunu sadece bu salgın döneminde değil, maçlar, diziler, reklamlar, mitingler, açılışlar devam ederken müziğin susturulduğu zamanlarda da gördük yaşadık. O zamanki sessizliğimiz, kişisel çıkışlarımız yerini örgütlü bir hareketle “hak arama mücadelesi”ne dönüşmediği için bu günlere geldik. Söz konusu insan olunca, insan ölümleri olunca “zararın neresinden dönülürse kârdır” cümlesini kurmak istemiyorum. Tek umudum bu günlerden çıkaracağımız derslerle, alacağımız tedbirlerle gelecek nesillerin zarar görmesini engellemek, müzik sektörünün yaratıcı endüstriler içindeki payını ve saygınlığını arttırmak. Günlerdir tüm sektörün merakla beklediği desteği bugün Kültür Bakanımız Sn. Mehmet Nuri Ersoy, Telif Hakları Genel Müdürü Sn. Ziya Taşkent ve eser sahibi ve yorumcu meslek birliği temsilcileriyle ana hatlarıyla açıklayacağız. Bütün sektörü kapsamasını düşündüğümüz bu proje ile işimiz bitmiyor, daha yeni başlıyor. Zira bu salgın dönemi gösterdi ki müzisyenlerin sadece TC kimlik numaraları var. Hemen hemen hiçbir meslek örgütüne, sendikaya kayıtlı değiller. Sosyal güvenceleri yok. Emeklilikleri yok. Sağlık sigortaları yok. Bordrolu değiller, maaşları yok. Sadece günübirlik çalışıp kazandıkları ufak yevmiyeleri var. Vize almakta, vergi daireleriyle sorun yaşıyorlar. Çalıştıkları mekânlarda sorun yaşıyorlar. Ev kiralarken, çocuklarını okula yazdırırken sorun yaşıyorlar. Bizler, -Meslek Birliği Yöneticileri ve sektörün paydaşları- bu ekonomik darboğazı atlattıktan sonra hem müziğe hem de müzisyene saygınlık kazandırmak zorundayız. Ünlü olmak ve sanatçı olmak arasındaki farkı hem mevcut iktidara, hem muhalefete, hem de bu ülkenin sanatsever insanlarına doğru anlatmalıyız. Müzisyen dostlarımıza da “toplu hak yönetimi”nin önemini… Bakanlığın müzik sektörüne projeler için vereceği destek hepimizi tam anlamıyla mutlu etmeyebilir. Bununla paralel olarak yerel yönetimlere de büyük iş düşüyor. Her zaman söylediğim gibi kültür ve sanat için ayırdıkları bütçeyi kültür ve sanata harcarlarsa –çevrimiçi konserlerle, dijital alandaki etkinliklerle- bu ekonomik olarak biraz daha nefes almamızı sağlayacaktır. Aynı duyarlılığı iş dünyasından da bekliyoruz. Bankalardan, holdinglerden, havayolu şirketlerinden, ilaç firmalarından… Yasaklar yüzünden yapamadıkları lansmanları, bayi toplantılarını, ürün tanıtımlarını çevrimiçi olarak da yapabilirler. Aslına bakarsanız bir müzisyen olarak da bu yazdıklarımdan biraz rahatsızım. Niye hep bir şeyler istiyor konumundayız ki, bunu anlamıyorum… Neyse bugün iyi bir haber vermek için oturdum bilgisayarın başına onun için fazla uzatmayacağım. Geç de olsa bu destek için Sn. Kültür Bakanımıza, Telif Hakları Genel Müdürlüğü’ne ve projeler için günlerce mesai harcayan MÜYORBİR, MESAM, MSG Yönetimine çok teşekkür ederim. Tarihin okunmadığı ülkede iş, roman yazarına düşüyor
KADİR İNCESU Yazar Orhan Bahtiyar, tarihi romanlarıyla son dönemin en çok bilinen isimlerinden birisi. Bahtiyar, yeni romanı ‘Vecihi Kara Tehlike’de ile havacılık tarihimizin değerli ismi Vecihi Hürkuş’un yaşamının önemli bir dönemine ışık tutuyor. Yazar ile romanı konuştuk. Romana geçmeden önce, Vecihi Bey deyince pek çok kişinin aklına Şener Şen ve “Gülen Gözler” filmi geliyor, filmle ilgili neler söylersiniz? Harika bir film olduğunu söyleyebilirim sadece. Vecihi Hürkuş’un torunu Alp Şarman ile tanıştığımda bana “O filmden ağlayarak çıkan tek çocuk bendim. Çünkü benim dedem böyle biri değildi” derken, Ertem Eğilmez’in oğlu Ferdi Eğilmez de bana “Babam o filmde Vecihi Bey’in deli dolu tarafını bir komedi filmi içinde ön plana çıkartarak onu anmak istemişti” demişti. Her şey bir yana Şener Şen’in efsane oyunculuğu ve filmin sıcaklığı tartışılmaz. Vecihi Bey’in hayatının küçük bir kesiti, Birinci Dünya Savaşı’nın son dönemi ve Kurtuluş Savaşı ile birlikte anlatılıyor. Vecihi, bu dönemde neler yaptı? Vecihi Bey, Kafkas Cephesi’nde tayyare düşüren ilk Türk pilotu oldu. Esir düştü, hapsedildiği adadan yüzerek kaçtı ve İstanbul’a geri döndü. Kurtuluş Savaşı’nın ilk ve son uçuşunu yaptı. TBMM tarafından üç kez İstiklal Madalyası’na layık görüldü. 1’inci ve 2’nci İnönü Savaşları ve Sakarya Meydan Muharebesi’nde düşmanın geri çekildiğini havadan keşfederek İsmet Paşa’ya bildirdi ve savaşın gidişatını değiştirdi. İzmir’e piyadeden önce o girdi. Daha ne yapsın? RUS VE YUNANLAR ONA KARA TEHLİKE DİYORDU Vecihi Bey’e Kara Tehlike adının verilme öyküsü nedir? Vecihi Bey, hem 1’inci Dünya Savaşı’nda, hem de Kurtuluş Savaşı’nda düşmana karada ve havada ağır zayiat verdirerek “Kara Tehlike” lakabını aldı. Osmanlı Hava Kuvvetleri’nin arması kanat ve kuyruk üzerindeki siyah kareydi. Bu sebeple Rus ve Yunan pilotları ona Kara Tehlike diyorlardı. Vecihi’nin yanı sıra dikkat çeken pek çok karakter var; Fazıl Bey, Nogales, Deli Aziz… Bu karakterler gerçekte var olan ama Vecihi Bey ile hiç tanışmayan karakterler. Tarihi bir romanı bir tarih kitabından ayıran en önemli özellik de böyle karakterler ve onların öyküleridir. Tarihin okunmadığı bir ülkede iş tarihi roman yazan yazarlara düşüyor. Tarihi daha okunabilir hale getirmek gerekiyor. Ben de bunu başarmaya çalışıyorum açıkçası. Vecihi - Kara Tehlike’de böyle bolca karakter ve alt öyküler bulacak okurlar. VECİHİ BEY’İN YAPTIKLARI ANLATMAKLA BİTMEZ Vecihi Bey’in yaşamı savaş sonrası nasıl şekillendi? Vecihi Bey, Kurtuluş Savaşı sonrası kısa bir süre daha askeriyede kaldıktan sonra sivil havacılık tarafına geçti. İlk yerli tayyareyi yaptı, ilk uçuş okulunu kurdu. Dünya üzerinde hala en uzun uçuş süresi rekoru 30 bin saat ile ona aittir. Yaptıklarını anlatmaya kalksam gazetenin tamamını bana ayırmak zorunda kalırsınız. Merak edenler Vecihi Bey’in kendi yazdığı anılarını okuyabilir. Romanınız, Armstrong ve arkadaşlarının aya seyahatiyle başlarken, başka bir yerde de bir veda vardır. Armstrong ve Vecihi arasında kurduğunuz bağdan söz eder misiniz? Apollo 11’in aya gönderildiği gün neredeyse tüm dünyanın gözü göklerdeydi. Birkaç kişi hariç… O saatlerde Vecihi Bey’in tabutuna örtmek için Türk bayrağı aranıyordu fellik fellik. Zar zor bulundu ve tabuta örtüldü. İstiklal Savaşı kahramanı bu büyük havacının cenazesine ailesi hariç beş-altı kişi gelmişti. Tüm dünyanın gözü göklerdeyken, onlar Vecihi Bey’in bedeni için açılmış çukura bakıyorlardı. Önce yeryüzü çarmıha gerildi
İlk önce yeryüzünü çarmıha gerdiler, İsa henüz ortalıkta yoktu. Ardından yeryüzünün sakinlerini. Yerleştirildik. Yeryüzünün sömürgeleştirilmesi, yeryüzünün ve bedenlerinin çarmıha gerilme sürecidir. Sonra dekolonyal süreç ilan edildi. Özgürdük artık, ama tuhaf, hala çivili hâldeyiz; ne bedenimizi ne de zihnimizi hareket ettirebiliyoruz. Ve üstelik işkencecinin aletini ve bu alet üzerinde çivilenmiş halimizi kutsallaştırdık, çarmıhın üzerinde yaşamak ibadetin bir parçası. Ve işkencecinin bize reva gördüğü bu hayatı, kutsallaştırdığımız ritüellerle tekrarlıyoruz durmadan. Gündelik yaşamdaki ritüellerimiz çarmıha gerilmeye/germeye dayanıyor. Hayatın uçucu, gelip geçici şeylerini yakalayıp çiviliyoruz. Yeryüzünün çarmıha gerilmiş bedenindeki mekânlarda yaşıyor ve yine aynı formun üzerinde ve içinde düşünmeye çabalıyoruz. Oysa yaptığımız tek şey haç formundaki bir plan üzerine çivilenmiş bedenlerimizi ve zihinlerimizi biraz olsun kımıldatabilmek. Kımıldatabilirsek seviniyoruz. Nasıl da hüzünlü bir sevinçtir bizimkisi. Kolonyalizm (sömürgecilik), çiftlik ve yerleşke anlamına gelen Latince ‘colonia’ sözcüğünden türetilmiş. Başka topraklara yerleşen Romalılar, bu yeni yerleşim yerlerine koloni diyor ve Roma yurttaşı sayılıyorlardı. Oxford sözlüğü kolonyalizmi şöyle tanımlıyor: “Yeni bir ülkedeki bir yerleşke... yeni bir yöreye yerleşen, anayurtlarına tabi halde ya da onunla bağlantısını koruyarak bir topluluk oluşturan bir grup insan; yerleşimi ilk olarak gerçekleştirenlerin soyu ve ardılları tarafından bu şekilde oluşturulan topluluk anayurtla bağlantıyı koruduğu sürece bu yerleşime “colonia” denir.” Ania Loomba’nın altını çizdiği gibi bu tanım, koloni kurulmadan önce orada yaşayan yerli halklardan, bu halkların bozulup yeniden yapılandırılmasından hiç söz etmiyor. (Kolonyalizm, Postkolonyalizm, Ayrıntı). Koloniciler, tıpkı Odyseus gibi evlerinden hiç ayrılmadılar. Evlerini, evin değerlerini, çarmıhı yanlarında taşıyor ve önce yerleşecekleri yeri çarmıha geriyor ve sonra da yerin yerlilerini çarmıhın üzerine çiviliyorlardı. Sadece bedenler değil, doğanın yerel ritimleriyle durmadan akan zaman da, anayurdun zamanına göre çivilendi. Şimdi o yerin yerlileri, kolonicilerin takvimindeki bayramları kutluyorlar. O yüzden bayramlarımız bile hüzünlüdür bizim. Roma’da ve kolonilerinde, aynı zamanda yasa ve hukuk yaratıcısı olan kadastrocu sınırları tespit ederken, ‘groma’ denilen haç biçiminde bir araç kullanırdı. Sınırların ya da hudutların belirlenmesinde kadastrocunun özel bir önemi vardı. Kadastrocunun çizdiği sınır kutsaldı. Her kim sınırları siler ya da ihlal ederse, onu öldüren kişi ceza almazdı. Kadastrocu, merkezi noktası bir sırığın tepesine gelecek şekilde yerleştirilmiş ve uçlarında küçük birer ağırlık taşıyan dört ip bağlanmış haç sayesinde, doğru çizgiler çizerek araziyi ölçer ve sınırlarını çıkarırdı. Dik açıyla birleşen temel iki çizgi, kuzey-güney yönünde çizilen ‘kardo’ ve doğu-batı yönünde çizilen ‘decumanus’tu. Yerleşim yerinin iki ana yoluna karşılık gelen bu iki çizgi boyunca ya konutlar inşa ediliyor ya da ordugâh kurulması durumunda asker çadırları kuruluyordu (Agamben, Çıplaklıklar, Alef). Yeryüzü parsel parsel çarmıha gerilirken, çarmıhların üzerinde bedenleri, mekânları ve zamanları çivilenmiş yerin sakinleri, hayata hüzünlü gözlerle bakıyorlar şimdi. Ve çarmıhlarındaki kudretsiz bedenler, kederle ürperiyor. Yasalarla çarmıha çivileniyoruz. Kımıldadığımızda, etimize saplanmış çiviler canımızı yakıyor. Bazen yerin sakinleri gözlerini ufka, uçsuz bucaksız uzanan boşluğa çevirdiklerinde içlerini hüzünlü bir sevinç kaplıyor; bedenlerini ve düşüncelerini özgürce hareket ettirebilecekleri yaratıcı boşluk. Kadastrocu, “Aklınızın ucundan bile geçirmeyin; bedenlerinizi ve düşüncelerinizi hareket ettirirseniz faşizm gelir” diyor. Kim ister ki faşizmi? Çarmıhtakiler hâllerine şükrediyor, “Hiç değilse şimdilik serçe parmağımızı oynatabiliyoruz.” Hep birlikte serçe parmaklarını oynatabilmenin özgürlüğünü yaşıyorlar. Sonra bir korku kaplıyor içlerini, ya faşizm gelirse? Zaten faşizm gelirse, serçelerden gelir. İçlerinden çarmıh sever biri, serçeleri ihbar edince, serçe parmaklarını da çivilediler. 'Vikings' dizisinin final sezonundan yeni fragman yayınlandı
"Vikings" dizisinin final sezonu, bu ay History Channel’da yayımlanmadan önce Amazon Prime’da yayınlanacak. Dizinin son sezonunun kalan 10 bölümü 30 Aralık'ta ABD, İngiltere, Almanya, Avusturya ve İrlanda'da Amazon'da yayınlanacak. Final bölümlerinin fragmanı ise paylaşıldı. beyazperde.com'da yer alan habere göre, Amazon yayınından sonra tam tarih olmamasına rağmen diziyi başından beri yayınlayan History, kalan bölümleri yayınlayacak. Vikings dizisinin yaratıcısı, yönetici, yapımcı ve tek yazar Michael Hirst, "Muazzam Viking destanımız sona eriyor. Ancak, tüm zamanların en sevdiğim bölümlerinden bazılarını izleme şansınız olmadan önce değil. Prime Video, serinin finalini önce bir akış izleyicisine benzersiz bir şekilde sunacak. Şaşırmaya ve yol boyunca birçok sürpriz yaşamaya hazırlanın. Ve eğer dökecek gözyaşınız varsa, onları dökmeye de hazırlıklı olun" dedi. Legends fall, heroes rise. The final season of @HistoryVikings will be epic to say the least.  Watch all episodes December 30 on Prime Video. pic.twitter.com/rv0Gv5BT4p Devlet Tiyatroları'nda saat güncellemesi
“Kanatların Üşümesin” çıktı
11. İnsan Hakları Belgesel Film Günleri başlıyor
BİRGÜN EGE Türkiye İnsan Hakları Vakfı (TİHV) 11. İnsan Hakları Belgesel Film Günleri bu yıl 10-17 Aralık tarihlerinde çevrimiçi (online) olarak ülke çapında sinemaseverler ve insan hakları savunucuları ile buluşuyor. Türkiye’de ve dünyada insan hakları açısından yaşanan farklı sorunlara yönelik olarak izleyenlerde bir farkındalık ve duyarlılık oluşturmayı hedefleyen 11. İnsan Hakları Belgesel Film Günleri’nin bu yıl teması “toplanma ve gösteri yapma özgürlüğü” olarak belirlendi. Programda ülke içinden 10, ülke dışından 15 olmak üzere toplam 25 seçme belgesel film yer alıyor. Sinemaseverlerin filmleri izleyebilmeleri ve programa dair duyurulara ulaşabilmeleri için https://tihvbelgeselfilm.org sitesine girip sadece e-posta adresleri ile sınırlı bir iletişim formu doldurmaları gerekiyor. Filmler 10 Aralık 2020 saat 10.00 itibarıyla gösterime açılacak, yedi gün sonra, 17 Aralık 2020 saat 24.00 itibarıyla gösterime kapanacak. Dağıtımcı ve yapımcı şirketler ile yapılan anlaşmalar gereği programda yer alan yabancı filmler yalnızca Türkiye’deki izleyicilere açık olacak, izleyici kontenjanları ise 250 kişi ile sınırlı. Kontenjan dolduktan sonra filmler gösterime kapanacak. Bu yıl da belgesel film günleri kapsamında ‘toplanma ve gösteri yapma özgürlüğü’ temalı, ülke çapında katılıma açık bir afiş yarışması gerçekleştirildi.  Program ve filmler hakkında ayrıntılı bilgi https://tihvbelgeselfilm.org sitesinden edinilebiliyor. Onur Ünlü'nün yönettiği, Haluk Bilginer'in oynadığı 'Şeref Bey'in çekimleri başladı
Erdoğan’ın “Bu millete yakışmıyor” dediği Netflix, Türkiye’de ofis açma kararı aldı
HABER MERKEZİ Dünya üzerinde 200 milyona yakın üyesi bulunan dijital içerik platformu Netflix, İstanbul’da ofis açacağını duyurdu. Ofisin 2021 yılının ikinci yarısında açılması bekleniyor. Netflix'in kurucusu ve eş CEO'su Reed Hastings, Türkiye'nin, ‘zengin kültürü ve köklü hikâye anlatma geleneği ile kendileri için çok değerli bir ülke olduğunu’ ifade ederek, muhteşem bir şehir olarak nitelendirdiği İstanbul’da ofis açmanın kendilerini gururlandırdığını kaydetti. Kararın, Türkiye’ye yönelik bağlılığını net bir şekilde ortaya koyduğunu dile getiren Hastings, “Dünyanın dört bir yanında keyifle izlenecek daha fazla Türk yapımı üretmemize katkı sağlayacak. Türkiye'deki 3 milyonu aşkın üyemize ve tüm paydaşlarımıza destekleri için teşekkür ederiz” dedi. Kültür ve Turizm Bakanı Mehmet Nuri Ersoy da kararı memnuniyetle karşıladığını ifade ederek şu değerlendirmeyi yaptı: “Özellikle son on beş yılda büyük gelişim yaşayan sinema ve dizi sektörümüz, ekonomik büyüklüğünün yanı sıra tanıtım ve kültür diplomasisinin önemli araçlarından birisi haline gelmiştir. Bu anlamda Netflix gibi global bir şirketin ülkemizde ofis açma kararını memnuniyetle karşılıyorum. Türkiye’de üretilen dizi ve filmlerin 190 ülkede izlenebilir olmasının sektörümüzü uluslararası alanda daha görünür kılacağını ve film turizminin geliştirilmesine katkı sağlayacağını düşünmekteyim.” ‘ÇALIŞMALARIMIZ DAHA VERİMLİ ŞEKİLDE SÜRECEK’ Netflix Türkiye Orijinal İçerik Direktörü Pelin Diştaş ise “Türkiye'nin etkileyici hikâyelerini anlatma heyecanlarının, gelecek yatırımlar için kendilerine güç verdiğini” söyledi ve şöyle devam etti: “Bu yolda, İstanbul ofisimizin açılacak olması ile birlikte, kreatif ekiplerimiz ve paydaşlarımızla olan yakın çalışmalarımızın daha da verimli bir şekilde süreceğine inanıyoruz. Ülkemizin özgün hikayelerini, 195 milyon Netflix üyesine sunmaya devam edeceğiz.” İKTİDARIN DİJİTAL PLATFORMLARA BASKISI Netflix’in bu kararı, Türkiye’de bir süredir gündemde olan sosyal medyaya ve dijital platformlara ‘sansür’ tartışmalarını yeniden gündeme getirdi. AKP-MHP iktidarının teklifiyle, yeni sosyal medya düzenlemesi temmuz ayının son günlerinde yasa haline gelmişti. Söz konusu yasa, Türkiye’de faaliyet gösteren ve günlük trafiği 1 milyondan fazla olan sosyal ağ sağlayıcılarının Türkiye’ye, Türkiye vatandaşlığı olan bir temsilcisi atamasını zorunlu kılıyor. Twitter ve Facebook gibi şirketlerin temsilci atamaya sıcak bakmadığı kamuoyuna yansımıştı. Netflix gibi plaftormlar üzerinde ise bir denetim kılıcı sallanıyor. Temmuz ayında Netflix’in Türk yapımı dizisi “Şimdiki Aklım Olsaydı”nın çekimler başlamadan bir gün öce iptal edilmesi “Dev platform ülkede yasaklanıyor mu?” sorularını da beraberinde getirmişti. Çağan Irmak’ın yöneteceği, Özge Özpirinçci, Birkan Sokullu ve Burak Yamantürk gibi oyuncuların yer alacağı dizinin, senaryodaki ‘eşcinsel bir karakter’ nedeniyle iptal edildiği öne sürülmüştü. Netflix’e sansür tartışmaları, Aşk 101 dizisiyle de hız kazanmıştı. AKP Genel Başkan Yardımcısı ve Tanıtım ve Medya Başkanı Mahir Ünal, Cüneyt Özdemir'in programında isim vermeden 'Aşk 101' dizisinden bahsetmiş, söz konusu yapımda Osman isminde eşcinsel bir karakter olduğunu açıklamıştı. Netflix'te yayınlanan Aşk 101 dizisinde, Osman karakterinin eşcinsel olmaması, ‘sansürün varlığının kanıtı’ olarak yorumlanmıştı. ERDOĞAN DOĞRUDAN HEDEF ALMIŞTI Siyasal İslamcı iktidarın sosyal medyayı ve dijital platformları kontrol altına alma hedefi, doğrudan en tepedeki ismin açıklamalarıyla da görünür olmuş durumda. AKP’li Cumhurbaşkanı Recep Tayyip Erdoğan, yine temmuz ayında 138. AK Parti Genişletilmiş İl Başkanları Toplantısı’nda “Bu millete, bu ülkeye bu tür mecralar yakışmıyor. Parlamentomuzdan bu tür sosyal medya mecralarının tamamen kaldırılmasını, kontrol edilmesini istiyoruz” demiş, net şekilde isim vererek, “Niçin YouTube, niçin Twitter, niçin Netflix, niçin şu, bu gibi sosyal medyalara karşı olduğumuzun ne demek olduğunu anlıyor musunuz? İşte bu ahlaksızlıkları ortadan kaldırabilmek için” ifadelerini kullanmıştı. Bunun yanında, geçtiğimiz yıl “Radyo, Televizyon ve İsteğe Bağlı Yayınların İnternet Ortamından Sunumu Hakkında Yönetmelik" ile Netflix, BluTV ve Puhutv gibi dijital platformlar Radyo ve Televizyon Üst Kurulu'nun (RTÜK) denetimi kapsamına alınmıştı. Bu düzenlemeyle, RTÜK’ün internet üzerinden radyo, televizyon veya isteğe bağlı yayıncılık yapan tüm mecralardaki içerikleri denetleyebilmesine imkân sağlanmıştı. Netflix’in Türkiye’de ofis açması, platformun Türkiye’deki faaliyetlerine devam etmesi bakımından sevindirici bir gelişme olarak görünse de, iktidarın sansürcü yaklaşımı bu mecrada yer alacak içeriklerin ne denli özgürce üretilebileceğine ilişkin soru işaretlerinin de doğmasına sebep oluyor. Yılın son seçkisi: Eşit Bir Hayat
HABER MERKEZİ İstanbul Kültür Sanat Vakfı (İKSV) tarafından düzenlenen İstanbul Film Festivali’nin çevrimiçi gösterimleri, yılın son seçkisi ve Sinemada İnsan Hakları Yarışması’yla 2020 yılına veda edecek. "Eşit Bir Hayat: Aralık Seçkisi" başlıklı program 4–24 Aralık arasında Türkiye’de ilk kez gösterilecek 21 filmi ağırlayacak. Zorlu Holding’in "Eşit Bi’ Hayat" adlı çeşitlilik ve kapsayıcılık odaklı toplumsal cinsiyet eşitliği yaklaşımı kapsamında desteklen seçkide eşitlik, çeşitlilik, paylaşım, diyalog konularına odaklanan filmler gösterilecek. Filmler filmonline.iksv.org adresinden çevrimiçi görülebilecek. Bileti alınan filmler, gösterime açık kaldıkları beş gün boyunca izlenebilecek. Her gün 21.00’de bir film gösterime açılacak ve 5 gün sonra 21.01’de gösterimden ve sistemden kalkacak. SİNEMADA İNSAN HAKLARI YARIŞACAK Tema Sponsoru Avrupa Birliği Türkiye Delegasyonu’nun desteklediği Sinemada İnsan Hakları Yarışması da seçki kapsamında yer alacak. 5 bin Avro para ödülü için on film yarışacak. Sinemada İnsan Hakları Yarışması’nın kazananı bu yıl Halk Jürisi tarafından yapılacak çevrimiçi oylamayla belirlenecek. Halk Ödülü anketi 5 Aralık 28 Aralık arasında oylamaya açık olacak. Kazanan film 29 Aralık’ta açıklanacak. Oylamaya şu adresten katılım sağlanabilir: http://anket.iksv.org/filmhalkodulu/ “Eşit Bir Hayat: Aralık Seçkisi” filmlerinden bazıları şöyle: 4 Aralık Cuma 21.00 – 9 Aralık Çarşamba 21.01: Vitalina Varela / Pedro Costa / Portekiz 5 Aralık Cumartesi 21.00 – 10 Aralık Perşembe 21.01: Ağlayan Kadın / La llorona / Jayro Bustamante / Guatemala, Fransa 6 Aralık Pazar 21.00 – 11 Aralık Cuma 21.01: Margaret Atwood: Sözcüklerin Gücü / Margaret Atwood: A Word After a Word After a Word Is Power / Nancy Lang, Peter Raymont / Kanada 7 Aralık Pazartesi 21.00 – 12 Aralık Cumartesi 21.01: Antigone / Sophie Deraspe / Kanada 8 Aralık Salı 21.00 – 13 Aralık Pazar 21.01: Hurma Zamanı / Xurmalar Yetişen Vaxt / When the Persimmons Grew / Hilal Baydarov / Azerbaycan, Avusturya 9 Aralık Çarşamba 21.00 – 14 Aralık Pazartesi 21.01: Indianara / Marcelo Barbosa & Aude Chevalier-Beaumel / Brezilya 10 Aralık Perşembe 21.00 – 15 Aralık Salı 21.01: Peri / Pari / Siamak Etemadi / Yunanistan, Fransa, Hollanda, Bulgaristan ‘Kapattım’ demekle olmuyor!
IŞIL ÇALIŞKAN | @caliskanisil Pandeminin kültür sanat dünyasında yarattığı tahribat gün geçtikçe ağırlaşıyor. Sokağa çıkma kısıtlamaları ile yeniden belirsiz bir sürece girildi. Sadece tiyatroların değil her tarafın kapatılması lazım diyen usta oyuncu Genco Erkal, “Ama bu tedbirler alınırken işsiz kalan ve çok zor durumda olan sanat emekçilerinin durumunun düşünülmesi lazım, devletin onlara destek olması lazım. Kapatmak doğrudur ama kapattım demekle de olmuyor. Buradan zarar görecek insanların zararının karşılanması lazım” diye konuşuyor. Sürecin belirsizliğinin endişesini de dile getiren Erkal, “Aslına bakarsanız bence bu sezon tiyatro sezonu tamamen bitmiş durumda. Aylar boyu özel tiyatrolarda hiçbir gelir olmayacak. Salon kiraları nasıl ödenecek? Devlete, SSK’ya olan borçlar nasıl karşılanacak? Oyuncular, teknisyenler, yani bu işten ekmek yiyen insanlar nasıl geçinecek?” ifadelerini kullanıyor. ÇOK VAHİM DURUMDAYIZ Genco Erkal “Çok vahim durumdayız” diyen usta oyuncu, “Diğer Avrupa ülkelerinde uygulanan maddi destek önlemlerinden örnek almak gerekiyor. Geçenlerde bizde açıklanan özel tiyatrolara destek listesi de utanç verici. O paralar doğru adreslere gitmedi, gene sadece tiyatroyla hiç ilgisi olmayan yandaşlara aktarıldı. Tiyatro dünyasının hiç bilmediği, kimsenin tanımadığı, bu sanatla ilgisi olmayan ne idüğü belirsiz şirketler desteğin kaymağını yedi” açıklamasında bulunuyor. KIŞ ŞARTLARINI DÜŞÜNÜYORUZ Füsun Demirel Füsun Demirel, Mart ayından bu yana çaresizliklerini duyurmak ve devlet desteği sağlayabilmek için sayısız duyurular ve Kültür Bakanlığı ile toplantılar yaptıklarını söyleyen Füsun Demirel ise “Tiyatroların bazılarına 7 ay sonra zor koşulların yerine getirilmesi talebi sonunda sembolik ödemeler yapıldı. Bu bir kereye mahsustu. İBB, Şehir Tiyatroları ve bazı ilçe belediyeleride (tamamı CHP) yine bazı oyunlar alarak tiyatroları desteklemeye çabaladı.” diyor. Tüm ülkede ağır karantina koşullarına geri dönüldüğü şu günlerde hepimiz derin bir bilinmezlik içine düştüklerini ifade eden oyuncu, “Başa döndük ve önümüzdeki ağır kış şartlarını nasıl geçireceğimizle ilgiliyiz. Ailesinin yanına memleketine dönen çok sayıda tiyatro emekçisi var. Pek çoğu daha önce kafelerde, restoranlarda çalışıyordu. Şimdi o imkân da yok. Bir ülkede iktidar insanlarını bu kadar görmezden gelebilir mi?” yakarışında bulunuyor. YILBAŞI YARDIM İÇİN BİR FIRSAT Erdoğan’ın opera binası açılış müjdesini hatırlatan Demirel, “Bundan mutluluk duymamız gerek. Ama ülkede binlerce sanat emekçisi çaresizce ve sahipsizce kaderlerine terk edilmiş ise bizler mutluluğu yaşayamıyoruz. Acil olarak önce insan diyerek sektörde SGK’lı veya sigortasız çalışan binlerce sanat emekçisi için aylık yardım paketi başlatılması gerekiyor. Hem de hemen” diye konuşuyor. Yılbaşının bir fırsat olduğunu söyleyen oyuncu, “Mevcut iktidar sektörün kurumları ile görüşüp hızlıca harekete geçebilir. Ama bunu isterse ve elzem hissederse. Yoksa bizler yine ses çıkaran, talep edenler olarak konuşacağız ama Kültür Bakanlığı bütçe yok deyip arkasını dönecek” ifadelerini kullanıyor. Demirel, sözlerini şöyle noktalandırıyor: “Uygar ve çağdaş devlet anlayışında yurttaşına karşı özellikle doğal afet ve pandemi koşullarında sorumluluk vardır. Bir kez daha yetkilileri sinema ve sahne sanatları çalışanlarına karşı duyarlı olmaya davet ediyoruz.” DESTEKSİZ DEVAM EDEMEYİZ Ediz Hafızoğlu Müzik dünyası adına konuşan davulcu Ediz Hafızoğlu ise, “Birçok müzik emekçisi kiralarını ödeyemediği için evden çıkıp anne babalarının yanına taşındı. Hayatını tamamen değiştirdi. Birçoğu da bir daha geri dönmemek üzere başka işlere başladı ya da iş arayışını sürdürmekte. Bu şekilde desteksiz ve yardımsız devam edilirse Türk müzik ve sanatı toparlanmamak üzere derin yaralar alacaktır” ifadelerini kullanıyor. Pandemi yüzünden kapanan mekânlar, mekân çalışanları, müzisyenler, teknisyenler ve rodiler bu ülke yönetimi tarafından yok sayıldığını ifade eden Hafızoğlu, “Biz bu dönemi öyle ya da böyle atlatacağız, bunlar da nasıl olsa gidecek. Türkiye Cumhuriyeti’ni tekrar sosyal bir devlet haline getirmek hepimizin borcu. Biz düzgün bir hayat yaşamadık, yaşayamıyoruz ama bizden sonraki kulaklara iyi bir gelecek inşa etmek zorundayız” diyerek sözlerine son veriyor. SANATÇILARIN SORUNLARI MECLİS GÜNDEMİNDE CHP İstanbul Milletvekili Sera Kadıgil, kültür sanat emekçilerinin sorunlarını Meclis gündemine taşıdı. Kadıgil, Aile Bakanı Zehra Zümrüt Selçuk tarafından yanıtlanmasını istediği soru önergesinde, “Başta bireysel sanatçılar ve icracılar olmak üzere kamu yararına çalışan tüm yaratıcı sektör çalışanlarının, sigortalılık durumuna bakılmaksızın ekonomik durumlarını asgari düzeyde, doğrudan ve karşılıksız yardımlarla güvence altına alacak bir çalışma ne zaman yapılacak?” diye sordu. Şükran Kurdakul anısına…
Şükran Kurdakul’un bize veda ettiği aydır Aralık. Gideli epey zaman geçmiş. Öyle acılı günleri yaşamışız ki nefes almayı bile unutmuşuz. Çoktandır güzel haber de yok, ortalık toz duman. Şükran Kurdakul şairliğinin yanında çok önemli bir edebiyat tarihçisiydi. Daha da mühimi önemli bir yazar örgütleyicisi. Vefasızlık her yanı alabildiğine kuşattığından yazınımıza hizmet eden bir kuşak çarçabuk silindi. Mustafa Nihat Özon, Rauf Mutluay, Tahir Alangu gibi isimler unutulanlar mezarlığına gömüldü bir kere daha. O izleği kendi dünya görüşende biçimlendirerek sürdüren bir edebiyat emekçisiydi Kurdakul. Ayvalık’ın tozlu yolları… Çamlık’a bir an önce varmak için sabırsızlanıyoruz. Yanımızdan hızla bir dolmuş geçiyor. İçinde siyah yemenili Yörük kadınları. Bir zeytin ağacının altında mola veriyoruz. Çok değil on dakika sonra Ege’nin heybetine kuşbakışı tahta bir masadan bakacağız. Şükran Amca “Ehlikeyfin keyfini ne tazeler?” diye soracak; onu kıkır kıkır, “Taze elden, taze pişmiş, taze kahve tazeler,” diye yanıtlayacağım. Sonra beyaz bir kâğıt çıkartıp, söylediklerini yazacağım. Şükran Amca’nın pazartesi günleri Cumhuriyet gazetesinde yazı günü. Ona asistanlık etme sorumluluğunu üstleneceğim. Yazı biter bitmez motora atlayacağız. Ver elini Cunda... Rakı, adabey balığı, kabak çiçeği dolması. Şimdi düşünüyorum da, kışın bir an önce bitmesini, yazın bir ipekböceği gibi kozasından sıyrılıp hemencecik gelmesini beklerdim. Gelsin de soluğu teyzemin yazlığında alayım diye. Teyzemin yazlığıyla Şükran Amca’nın yazlığı arasındaki mesafe yok denecek kadar az. Koşarak değil uçarak giderdim yanına. Onun her Ankara’ya gelişinden önce bende bayram havası esmeye başlardı. Hele Pen Yazarlar Derneği’nin başkanı olduğu dönemde, Ankara’ya sıkça gelirdi. O andan itibaren akşam yemeği için plan yapmaya başlardık. Çoğunlukla anneciğim mezeleri hazırlar, bir anda masayı donatırdı. Şükran Amca mutlaka yemekte balık üstüne özel bir söylev çeker, tabağındakileri bitirdikten sonra, “Hadi, şu Japon’u koy da dinleyelim,” derdi. Japon kim mi? Theo Ysaye. Benim tesadüfen keşfettiğim, geçen yüzyıl başında yaşamış, Fransa’da ölmüş Japon klasik müzik bestecisi. Onun “şahane acemilikler”le örülü piyano konçertosunu dinlerken mırıldanırdı: “İşte şimdi keyfim yerine geldi.” Bir süre sonra ayaklanır, salonu adımlayarak yarınki gündemi düşünmeye başlardı. Yazar örgütlerinin ortak ses vermesi zorunlu olduğu zamanlar. Edebiyatçılar Derneği’nin o zamanki başkanı Şükrü Erbaş’ın çağrısına TYS’den Ataol Behramoğlu ve Pen Yazarlar Derneği’nden Şükran Kurdakul katılıyor. Şükran Amca 1965 seçimlerinde, TİP’ten milletvekili adayı. Köy kahvesinde Şükran Amca’yı görür görmez ayağa kalkıyor: “Tam kırk yıl sonra hatırladım seni... Seçimlerde, sana oy vermiştim,” diyor bastonunu doğrultarak. Şükran Amca’nın gözleri doluyor,eski günler aklına gelince... Hele hele Mehmet Ali Aybar. Toplumsal sorumluluk karşısında özgür bir birey olmadı Şükran Amca. Daha açık söylersem, hayatını toplumsal sorumluluklardan koparmadan biçimlendirmeyi başardı. Bunu günümüz insanlarının sıkça başvurduğu süslü sunumlarla değil, içeriden, derinden bir kaynak suyu gibi ilerleyerek yaptı. Şükran Amca.... Üniversite yıllarım boyunca düzenli olarak her ay harçlık yollayan... Ayvalık’ta bol yıldızlı bir gece... Rüzgâr esiyor, içim ürperiyor. Bir balıkçı ötede palamarı çözüyor. Kediler ısrarla balıkçıyı bekliyor. “Hey... Sait Faik’in kedileri bunlar...” Rakı kadehi elimde... Gülüşüyoruz. “İlerde yaz bunları...” “Seni hayal kırıklığına uğratmak istemem ama ben çok yaşamam Şükran Amca.” “Hadi oradan köftehor...” O benim gecemin en güzel, en parlak yıldızı artık. Zor zamanlarımda uzaktan el sallıyor. İranlı oyuncu Asghar Shahbazi hayatını kaybetti
İran sinemasının sevilen oyuncularından Ali Asghar Shahbazi, hayatını kaybetti. İran resmi ajansı IRNA'ya göre, 98 yaşındaki Ali Asghar Shahbazi kalbinin durması sonucu pazar günü hayata veda etti. Shahbazi'nin cenazesinin dün düzenlenen törenle Tahran'da toprağa verildiği belirtildi. 1922 yılında Tahran'da doğan Ali Asghar Shahbazi, ‘Bir Ayrılık’ (Codayi-i Nadir Ez Simin/ İngilizcesi: A Separation) filmindeki başarılı rolü ile geniş kitlelerce tanındı. Shahbazi, filmdeki güçlü oyunculuğu sayesinde 61. Berlin Uluslararası Film Festivali'nde 'en iyi erkek oyuncu' seçilenlere verilen Gümüş Ayı ödülünü filmin diğer üç erkek oyuncusu ile paylaştı. BİR AYRILIK, OSCAR VE ALTIN AYI KAZANDI İranlı yönetmen Asghar Farhadi’nin yönetmenliğini yaptığı ve ‘orta direk’ bir çiftin ayrılık hikâyesinin anlatıldığı 2011 yapımı ‘Bir Ayrılık’, tüm dünyada ses getirmiş ve sinema festivallerinde birçok ödül kazanmıştı. İran sinemasının en başarılı yapıtları arasında gösterilen film, 84’üncü Akademi Ödülleri'nde En İyi Yabancı Film seçilerek Oscar; 61’inci Berlin Uluslararası Film Festivali'nde de en iyi film seçilerek Altın Ayı’yı kazanmıştı. Piramidin önündeki fotoğraflar 'müstehcen' bulundu!
Mısır’da polis, Zoser Piramidi önünde dansçı ve model Salma al-Shimi’nin fotoğraflarını çeken bir fotoğrafçıyı gözaltına aldı. Gözaltı sebebinin ‘modelin şort ve omuzları açık bir elbise giymesi’ olduğu ifade edildi. Yerel medya, Mısır polisinin olaya dair inceleme başlattığını ve pazartesi günü gözaltına alınan fotoğrafçının arkeolojik alana girmesine izin vermekten sorumlu çalışanı belirlemeye çalıştığını duyurdu. AFP’ye konuşan yerel bir kaynak ise otoğrafçının tutuklandığını ve hakkında dava açıldığını aktardı. FOTOĞRAFI GEÇEN HAFTA PAYLAŞTI Salma al-Shimi, binlerce takipçiye sahip Instagram hesabından, 4 bin 700 yıllık Zoser Piramidi’nin eteğinde geleneksel Mısır kıyafetleriyle çektirdiği fotoğrafları geçen hafta paylaşmıştı. Modelin, “Mısır'ın eski mirasına ihanet eden ve fotoğraf çekimi için belirlenen kuralları çiğneyen kıyafetler giydiği gerekçesiyle tutuklandığı” yönündeki söylentiler hızla yayılmıştı. Fotoğraflar pazartesi günü, al-Shimi’in Instagram hesabından herhangi bir açıklama yapılmadan kaldırıldı. Aralık 2018'de de Büyük Keops Piramidi'nin tepesinde sarılan bir çiftin görüntülerinin yayılmasının ardından Mısır yetkilileri, çiftin alana girmesine yardım ettiği için bir deve sahibini ve genç bir kadın rehberi tutuklamıştı. Elliot Page: Yıldız oyuncu, trans birey olduğunu açıkladı
Inception, Juno filmleriyle hafızalarda yer edinen şu anda The Umbrella Academy'de oynayan Ellen Page, Instagram hesabından yaptığı paylaşımla artık transseksüel bir birey olduğunu ve adını ‘Elliot’ olarak değiştirdiğini açıkladı. Inception (Başlangıç), Juno ve X-Men serilerinin ünlü oyuncusu Elliot Page sosyal medya hesabından trans erkek olduğunu duyurdu. Adını Elliot Page olarak değiştiren 33 yaşındaki oyuncunun paylaşımındaki ifadeler şu şekilde: “Sonunda, gerçek halimle olmanın ne kadar olağanüstü hissettirdiğini ifade edemem. Trans olduğum gerçeğini seviyorum. Queer olduğum gerçeğini seviyorum.” Page, ‘he/they’ zamirlerini kullanacağını belirttiği paylaşımında, bazı endişelerine de yer verdi: “Gerçek şu ki, şu anda son derece mutlu hissetmeme ve ne kadar ayrıcalık taşıdığımı bilmeme rağmen, aynı zamanda korkuyorum. Zarar vericilikten, nefretten, ‘şakalardan’ ve şiddetten korkuyorum. Her gün taciz, istismar ve şiddet tehdidiyle uğraşan tüm translara: Seni görüyorum, seni seviyorum ve bu dünyayı daha iyi hale getirmek için elimden gelen her şeyi yapacağım.” Ünlü oyuncu sosyal medyada birçok destek mesajı aldı. Netflix paylaştığı bir tweet’te ‘‘Süper kahramanımızla çok gurur duyuyoruz! ELLIOT SENİ SEVİYORUZ 3. sezonda geri dönüşünü görmek için sabırsızlanıyoruz!” dedi. 33 yaşındaki oyuncu, 2007 filmi ‘Juno’da hamile bir genci canlandırdığı rolüyle Akademi Ödülü’ne aday gösterilmişti. 2010 bilim kurgu-gerilim filmi ‘Inception’ da dahil birçok filmde rol alan oyuncu şu anda Netflix süper kahraman dizisi ‘The Umbrella Academy’de oynuyor. Birbirimizi iyileştirmek için bir aradayız
Işıl ÇALIŞKAN Pandemi sürecinde sabit geliri olmayan ve ekonomik olarak zor bir süreçten geçen müzisyenlerin yer alacağı senfonik orkestra konserleri için geri sayım başladı. Kadıköy Belediyesi’nin destek verdiği proje, “Kadıköy Belediyesi Pandemi Orkestrası” adıyla, beş konserle dinleyici karşısına çıkacak. Klasik müziğin önemli temsilcileri Rengim Gökmen, Gürer Aykal, Gülsin Onay, Cihat Aşkın, İdil Biret gibi isimlerin de karşılık beklemeden destek verdiği projenin konserleri Kadıköy Belediyesi Süreyya Operası’nda gerçekleştirilecek. Konser öncesi projenin yaratıcısı Rengim Gökmen, Cihat Aşkın, Gülsin Onay ve Gürer Aykal ile konuştuk. BU SİMGESEL BİR OLUŞUMDUR  Rengim Gökmen: Kadıköy Belediyesi her zaman kültür ve sanata olan desteğini ortaya koymuştu. Bu dönemde özellikle hiçbir sabit geliri olmayan ve çok uzun yıllar müzik eğitimi almış olmalarına rağmen halen işsiz olan gençlerimizin durumu hepimizi üzüyordu. Bu konudaki kaygılarımı ve yeni bir pandemi orkestrası oluşturulabilmesi fikrimi Kadıköy Belediyesi Süreyya Operası Sanat Yönetmeni Sayın Murat Katoğlu çok büyük heyecanla karşıladı. Klasik müzik dünyamızın büyük üstadları da bu projeye büyük destek verdi.  Ancak belirtmeliyim ki bu simgesel bir oluşumdur. Kadıköy Belediyesi’nin yaktığı bu kıvılcımın İstanbul’un tüm belediyelerine yayılması, tüm ülkemizde bu tür girişimlerin çoğalması en büyük dileğimizdir. Çünkü İstanbul’da klasik müzik, popüler müzik, geleneksel Türk müziği dünyasından çok sayıda müzikçinin halen çok zor koşullar altında yaşam savaşı verdiğini biliyoruz. Sahnede sınırlı sayıda müzikçinin yer alabildiği olanakların kısıtlı olduğu bu oluşumlar çoğalmalı, her ilçemize, her ilimize yayılmalı diye düşünüyorum. Aksi takdirde yaraya pansuman dahi olamayacak kadar sınırlı kalabilir bu çabamız.  Bu orkestrayı oluşturan sanatçılar hiçbir şekilde, hiçbir yerden sabit geliri olmayan, bir kuruma bağlı çalışmayan müzikçiler. Bu sayı özellikle İstanbul’da hiç azımsanmayacak ölçüde. Her sanatçının aynı konserde yer alması sayı kısıtlaması nedeniyle mümkün olamayacak. Ancak bu orkestranın, kesin belirlenmiş, değişmeyecek bir kadrosu yok. Konservatuvar mezunu olup, sabit geliri olmayan her sanatçı bu orkestrada dönüşümle yer alacak.  SUSUZLUĞUMUZU GİDERECEĞİZ  Piyano Virtüözü Gülsin Onay: Herhangi bir kuruma bağlı olmadan çalışan ve sabit geliri bulunmayan müzisyenlerin yer aldığı bu orkestra, ekonomik olarak zor günler geçiren veya geçirmesi beklenen kişiler için büyük önem taşıyor. Cumhuriyet döneminde kurulup bugüne kadar büyük gelişme gösteren, Atatürk’ün yücelttiği bu kurumlarda yetişen her bir meslektaşımız aynı zamanda büyük önderimiz Atatürk’ün de yolunda yürüyen, hedeflerini ileri götüren birer emanettir, desteklenmelidir.  Dünyanın her yerinde maddi olduğu kadar manevi olarak da zor günlerden geçiyoruz. Ruhsal açıdan beslenmeye, güçlü durmaya ve mücadele etmeye ihtiyacımız var. Müzik asırlardır tüm felaketlerde insanlığın yaralarını sarmış ve onları ayakta tutmuştur. Hepimizin ortak dilidir. Bu sebeple tam da bu zamanda bu ortak dile sarılıp birbirimize güç vermeliyiz. Sağlıklı günlere kavuşmak için en büyük aşı sevgi, beraberlik ve dayanışmadır.  Sanatçılar ve sanatseverler olarak karşılıklı, büyük bir özlem var. Susuzluğumuzu giderdiğimiz konserler olacak. Birbirimizi iyileştirmek ve var olabilmek için bir araya geliyoruz. Mutlaka bunu dinleyici de duyumsayacak ve sahip çıkacaktır.  BİLİNÇ BİZİ ÖRGÜTLÜ HALE GETİRİR  Keman Virtüözü Cihat Aşkın: Günümüzde yaşanan ve tüm dünyadaki müzisyenleri etkileyen bu süreçte en çok mağdur olan kesim müzik emekçileri. Bu durum maalesef tüm dünya için geçerli. Sosyal devlet anlayışı olan ülkelerde sanatçılar devletten ek gelir alabiliyorlar. Dolayısıyla müzisyenler genellikle sendika tarafından korundukları için devlet ve sendikalar arasındaki münasebetten dolayı müzisyenlerin sosyal hakları bazı ülkelerde devlet tarafından karşılanabiliyor. Türkiye’de bu durum maalesef müzisyenler için içler acısı bir durum haline geldi. Özellikle sahne emekçileri bu konuda çok acı çekiyor. Klasik müzik diğer türlerden daha az dinlendiği için ister istemez klasik müzik emekçileri devlete veya farklı özel kurumlara bağlı değilse tazminat veya maaş alamıyorsa hayatlarını idame ettirmekte çok zorlanıyor. Duyduk ki ailelerini geçindiremedikleri için hayatlarına son veren müzisyenler var. Bu anlamda daha geniş çaplı bir katılım tabii ki bekliyoruz ama en azından Kadıköy Belediyesi öncülüğünde gerçekleştirilen Pandemi Orkestrası İstanbul’daki hiçbir yerden gelir elde etmeyen genç müzisyenlere bir destek olacak. Kadıköy Belediyesi ilklerden birini gerçekleştirmiştir. Bu anlamda Rengim Gökmen’in çabalarını takdirle karşılıyorum. Ben de hiçbir ücret almayıp genç müzisyen arkadaşlarıma bir katkı sunacağım.  Bilinçlenerek hareket etmek bizi sadece salgından korumayacak aynı zamanda daha güvenilir ve daha örgütlü bir ülke haline getirecek. Benim sahne performansından beklentim orkestranın, organizasyonun hijyen konularına dikkat etmesi ve örnek olabilecek şekilde oluşturması. Öte yandan seyircilerin de salonda kurallara uyarak yerini almaları ve seyircilerin bu süreçte müzik emekçilerine destek için bilet almaları çok önemli.  DEVLET ORKESTRALARI DÜZENLİ PROGRAM YAPMALI  Orkestra Şefi Gürer Aykal: Türkiye’de orkestralar pandemiden ötürü konserlerini veremez oldu. Orkestralarda bir kadrolu bir de sözleşmeli müzisyenler var. Bu sözleşme dışı kalanlar her ay 4 kere çalarak yaşamlarını sürdürmeye çalışıyorlardı. Pandemiyle birlikte bu şans da ellerinden alınmış oldu. Dolayısıyla hiçbir gelirleri yok. Biz filarmoni dernekleri hatta bazı kişisel girişimlerle bu arkadaşlarımıza ufak da olsa maddi yardımlar yapabiliyorduk. Ancak bir belediyenin buna öncülük etmesi bizi tabii ki sevindiriyor. Bu vesileyle çalışmayı hayata geçiren Sayın Orkestra Şefi Rengim Gökmen’e teşekkür ederim. Daha az nefesli çalgılarla sahneyi paylaşıyoruz. Veya onların önüne paravan koyuyoruz ki nefesleri başkalarına dokunmasın. Türkiye’deki bütün orkestralar bunu yapabilir. Örneğin Borusan Filarmoni Orkestrası 30’un üzerinde konser veriyor. Bunu bir radyo canlı yayınlıyor. Devlet orkestralarından benim istediğim 1000 kişilik salona 300 kişi almaları ve her hafta düzenli bir program yapmaları. Tabii tehlikeli bir şey. Çünkü bulaş çok azdı. Ama bütün bunlara karşın toplum morali, toplum sağlığı açısından ben orkestraların ne kadar önemli olduğunu yineliyorum. Bu açıdan pandemi koşulları gözetilerek bütün devlet orkestralarının bu çalışmaları yapması inancını taşıyorum.  *** KONSER PROGRAMI  ♦ 7 Aralık saat 18.00: Şef Rengim Gökmen ve İdil Biret’in katılımıyla ♦ 4 Ocak: Şef Oğuzhan Balcı ve Gökhan Aybulus’un katılımıyla ♦ 8 Şubat: Şef Gürer Aykal ve Bülent Yazıcı’nın katılımıyla ♦ 8 Mart: Şef İbrahim Yazıcı ve Gülsin Onay’ın katılımıyla ♦ 29 Mart: Şef Hakan Şensoy ve Cihat Aşkın katılımıyla Geçecek…
Pandemide yaşama şartları ağırlaştı. Nasıl bu noktaya gelindiği, yönetimsel olarak yapılan hataları uzmanlar pek güzel dile getiriyorlar, ama uzmanların görüşlerini dikkate alan yok. Zaten hemen hemen her konuda ortak akıldan yoksun bir idare etme biçimi, bugün yaşadığımız sorunların en önemli nedeni değil mi? Şimdi hafta sonları yeniden evlere kapanacağız. Bu kapanmanın etkileri, psikolojik açıdan önceki kapanmalardan farklı mı olacak? Önceki kapanmalardan farklı olarak, neyi nasıl yapacağımızı daha iyi biliyor olacağımız kesin; marketten online sipariş vermeyi çoğu kişi biliyor artık, gereksiz tuvalet kâğıdı stoklamak gibi davranışlara da rastlanmıyor. Üstelik virüs hakkında daha çok şey biliyoruz, en azından bazı belirsizlikler giderilmiş durumda. Ama bu yeni kapanmayı, önceki kapanmalara göre daha sıkıcı ve daha umutsuz bir ruh haliyle karşılamamız da olası. Pandemiye ve kapanmaya karşı verdiğimiz psikolojik tepkiler, kişiden kişiye değişiyor. Pandeminin toplumsal olarak bir travma olmasının dışında, her birimizin bireysel olarak bu travmaya yüklediği anlam, kendi kişisel tarihimize, beklentilerimize, psikolojik yapımıza göre farklılıklar gösteriyor. Ama en yaygını, yaşam tarzımızla ilgili yaşadığımız kayıplar ve belirsizliklerden doğan kaygı olsa gerek. Pandemiden önce yapabildiğimiz aktiviteleri yapamıyor, görüştüğümüz kişilerle görüşemiyor oluşumuz, günlük rutinlerimizde yaşadığımız kökten değişimler, içimizde yaşadığımız sıkıntıları arttıran bir etkide bulunuyor doğal olarak. Önceki kapanma dönemlerinden tecrübe ettiğimiz önemli bir nokta da, karantina dönemlerini tek başına yaşayan kişilerin daha zorlandığı yönünde. Psikolojik araştırmalar da bunu gösteriyor. Medya ve sosyal medyanın etkisi, tek başına yaşayanlar üzerinde felaket haberleri açısından daha güçlü olabiliyor. İlişkisel varlıklar olduğumuz için, uzun süre yalnız ve izole kaldığımız durumlarda benlikte bir çözülme ve dağılma da yaşayabiliyoruz. İlişki bizi şimdi ve burada kalmaya zorluyor, yalnız kaldığımızda ya geçmişte ya da gelecekte yaşamaya ve kötücül fantezilerin etkisine daha açık hale gelebiliyoruz. Bu durum, elbette herkes için geçerli değil. Kontrol etmek yerine akışı tercih eden, dış gerçekliği kabul edip hayal kırıklıklarıyla baş edebilecek gücü kendisinde bulabilen, fanteziler yerine gerçekliğe yaratıcı bir biçimde müdahale edebilecek hayaller kurabilen kişiler, ruhsal olarak daha dayanıklı bir profil çizebiliyor. Depresyon, panik atak gibi yaşanan güçlü ve zor ruhsal durumlarla baş etmenin en etkili yollarından biri başkalarıyla üzüntümüzü ve kaygımızı paylaşmaktan geçiyor, ister içe dönük ister dışa dönük olalım. Bu yüzden modası geçmiş gibi hissettirse de dijital teknolojinin nimetlerinden faydalanıp görüntülü sohbet imkânlarını düzenli olarak kullanmanın olumlu sonuçlar verdiği görülmüş. Aynı zamanda, karantina dönemlerinde, gece yattığınız kıyafetlerle günü geçirmemenin, sanki işe gidiyormuş gibi hazırlanmanın, oyun ya da televizyon izlemek gibi aktivitelere sınır koymanın, edilgen olmaktan ziyade kitap okumak, resim ya da müzikle uğraşmak gibi etkin aktiviteler organize etmenin önemini de hatırlamak gerek. Ve kendimize sık sık hatırlatmamız gereken bir başka şey de, bugünlerin eninde sonunda geçeceği… Spotify'da 2020'nin en çok dinlenenleri
Spotify, dünya genelinde ve Türkiye’de toplam 320 milyon insanın audio dünyasında neler dinlediğini ve keşfettiğini ortaya koyan yılın en çok dinlenen sanatçı, albüm, şarkı, çalma listesi ve podcast’lerini açıkladı. Dünya genelinde 8.3 milyon dinlenme ile Porto Riko’lu rapçi Bad Bunny Spotify’da 2020 yılının en çok dinlenen sanatçısı oldu. Bad Bunny’nin ardından Drake gelirken, 2020 yılında dünyada en çok dinlenen üçüncü sanatçı J Balvin oldu. Dördüncü sıraya yerleşen Juice WRLD’ü ise The Weeknd takip etti. Türkiye’de 2020 yılının en çok dinlenen sanatçısı üste üste üçüncü kez Ezhel olurken, ikinci sıraya yerleşen Sezen Aksu, TOP 5 sanatçı listesindeki tek kadın ve tek pop sanatçısı oldu. Türkiye’de en çok dinlenen üçüncü sanatçı Murda olurken, Sagopa Kajmer dördüncü, Patron ise beşinci sıraya yerleşti. Liste şöyle: Dünya Genelinde En Çok Dinlenen Sanatçılar: Bad Bunny Drake J Balvin Juice WRLD The Weeknd Dünya Genelinde En Çok Dinlenen Kadın Sanatçılar: Billie Eilish Taylor Swift Ariana Grande Dua Lipa Halsey Dünya Genelinde En Çok Dinlenen Albümler: YHLQMDLG, Bad Bunny After Hours, The Weeknd Hollywood’s Bleeding, Post Malone Fine Line, Harry Styles Future Nostalgia, Dua Lipa Dünya Genelinde En Çok Dinlenen Şarkılar: “Blinding Lights”, The Weeknd “Dance Monkey”, Tones and I “The Box”, Roddy Ricch “Roses - Imanbek Remix”, Imanbek ve SAINt JHN “Don’t Start Now”, Dua Lipa Dünya Genelinde En Çok Dinlenen Podcast yayınları: The Joe Rogan Experience TED Talks Daily The Daily The Michelle Obama Podcast Call Her Daddy Dünya Genelinde En Çok Dinlenen Podcast Türleri: Toplum ve Kültür Komedi Hayat Tarzı ve Sağlık Sanat ve Eğlence Eğitimsel Spotify 2020 Yılın Türkiye TOP Listeleri: Türkiye’de En Çok Dinlenen Sanatçılar: Ezhel Sezen Aksu Murda Sagopa Kajmer Patron Yüzyüzeyken Konuşuruz Zeynep Bastık Emir Can İğrek Gazapizm Dolu Kadehi Ters Tut Türkiye’de En Çok Dinlenen Kadın Sanatçılar: Sezen Aksu Zeynep Bastık Billie Eilish Sertab Erener Sena Şener Göksel Tuğçe Kandemir Dua Lipa Sıla Lana Del Rey Türkiye’de En Çok Dinlenen Müzik Grupları: Yüzyüzeyken Konuşuruz Dolu Kadehi Ters Tut Duman Pinhani Adamlar Mor ve ötesi maNga Perdenin Ardındakiler İkiye On Kala BTS Türkiye’de En Çok Dinlenen Şarkılar: Bi Sonraki Hayatımda Gel - Murda, Ezhel Unutulacak Dünler - Gazapizm Uslanmıyor Bu - Zeynep Bastık Leila - Reynmen AYA - Murda, Ezhel Sağı Solu Kes - Gazapizm Kazılı Kuyum - Yüzyüzeyken Konuşuruz Nimet - Didomido, Eglo G Dance Monkey - Tones And I Kafamda Kentsel Dönüşümler - İkiye On Kala Türkiye’de En Çok Dinlenen Albümler: Made In Turkey - Murda, Ezhel HİZA - Gazapizm Lights Out - Ufo361 DOĞA - Murda Akustik Travma - Yüzyüzeyken Konuşuruz Dünya Günlükleri - Adamlar Müptezhel - Ezhel ORMAN KANUNLARI - Ben Fero Karanlık - Dolu Kadehi Ters Tut WHEN WE ALL FALL ASLEEP, WHERE DO WE GO? - Billie Eilish Türkiye’de En Çok Dinlenen Podcast Yayınları: Kendine İyi Davran umarim annem dinlemez O Tarz Mı? Zihnimin Kıvrımları Fularsız Entellik Türkiye’de En Çok Dinlenen Podcast Türleri: Toplum ve Kültür Sanat ve Eğlence Komedi Hayat Tarzı ve Sağlık Hikayeler Seyirci varsa her yer sahne
Nuray Salman Oyuncu Seyhan Arman, başrolünde oynadığı son filmi “62-84 Anlaşılmadı Merkez” ile Antakya Film Festivali’nde “Jüri Özel Ödülü” ve Anatolia International Film Festivali’nde “En İyi Film” ödülü aldı. Arman ile oyunculuk serüvenini konuştuk.  ► Seyhan Arman’ın sanat yolculuğu ve tiyatroyla tanışması nasıl oldu? Tiyatro ile tanışmam herkes gibi ilkokulda oldu. Sonra 14 yaşımda Adana'da amatör bir tiyatroya gidip gelmekle ve 16 yaşımda profesyonel olmakla devam etti. İlk başrolüm, ilk para kazanmam da o zamandı. Sonra Adana Sanat Tiyatrosu’nda çocuk tiyatrosu yapmaya başladım. Ardından sahne showları, palyaçoluk ve 20 yaş itibarıyla da İstanbul maceram başladı. ► Mücadeleci bir kişiliğiniz var. Türkiye’de bir oyuncunun fark edilmesi için ne yapması gerekiyor? Ya çok özel bir projede oynamalı ya fark edilmesi imkânsız bir yeteneğe sahip olmalı ya da çok iyi network/kulis yapabiliyor olmalı. Ülkemizde maalesef her alanda olduğu gibi bu alanda da tanışıklık, yalakalık, eş dost olma ve torpil ön planda.  ► Sizin yazıp yönettiğiniz bir oyununuz var: Küründen Kabare. Biraz bundan bahsedebilir misiniz? Nasıl ortaya çıktı, nerelerde oynadınız? “Küründen Kabare” aslında hiç o konuda yazmak istemememe rağmen cebimden kendiliğinden çıktı. Madem benden bu çıkıyor, madem benim derdim bu, o zaman en iyisini yapayım dedim ve 2 yıl yazım aşaması, 1 yıl ön hazırlık ve 5 aylık prova sonrası çıktı. Bugüne kadar önceden “otomatik olarak” yüzüme kapanmış sahneler de dâhil olmak üzere birçok sahnede oynandı. Seyircinin çok fazla sahiplendiği, birçok seyircinin birkaç kere izlediği ve oynamam için baskı yaptığı bir oyun oldu. Yaklaşık bir sezondur hiç oynamadım fakat ısrarlara dayanamadığım için yeniden sahneye koymayı planlıyorum. Sanırım ömür boyu da oynayacağım. Matmazel Coco SEYHAN HAZIR CEVAPLIĞINI COCO’YA DEVRETMİŞ  ► Küründen Kabare’den önce sizin bir de Matmazel Coco diye bir karakteriniz var ve hemen hemen herkes sizi Matmazel Coco olarak tanıyor… Seyhan Arman’la Matmazel Coco arasında nasıl bir ilişki var? Matmazel Coco hayatımı idame ettirmemi, keyfe keder tiyatro yapmamı sağlayan bir proje. Bir drag queen performansı ama kendisini sadece kuir ortamlarda var etmiyor. Belediyenin halka açık etkinliğinde de görebilirsiniz Matmazel Coco’yu, kurumsal bir şirket yemeğinde de. İzlemeye gittiğiniz şarkıcının ön programı veya bir arkadaşınızın doğum gününde de. Coco ile Seyhan aslında birbirini tamamlıyor. Seyhan patavatsızlığını, netliğini ve hazır cevaplığını yani sosyal hayatta kendisine sorun yaratma ihtimali olan özelliklerini Coco'ya devretmiş ve “köyün delisi” kabul edilen Coco’nun sırtından geçiniyor diyebiliriz. Tabii Coco’yu sahneye hazırlayan, cebini dolduran da Seyhan. Bir işbirliği söz konusu yani.  ► Dünyada olduğu gibi ülkemizde de salgın nedeniyle tiyatrolar iş yapamaz durumda. Bu bağlamda sormak isterim; tiyatronun geleceği nereye gidiyor ve siz bundan nasıl etkileniyorsunuz? Ben Matmazel Coco sayesinde maddi olarak pek etkilenmiyorum açıkçası. Öteki taraftan da yeni bir proje üzerinde çalışıyorum. Bana göre tiyatro belirli alanlara, belirli bir zamana ve belirli şartlara hapsedilemez. Kendisini sürekli yeniler ve şartlara uyum sağlar. Bu sebeple yeni projem bir köy kahvesinde bir ampul altında da oynanabilecek, traslara asılmış onlarca ışık altında kapsamlı bir sahnede de. Etkiliyor mu? Elbette. Ama çözümü var mı? Var. Seyircim olduğu sürece bana her yer sahne. Ve tabii ki tiyatrolar inkâr edilemez bir biçimde maddi zorluk içerisinde. Maalesef birçok tiyatro kapandı veya kapanma aşamasında. Ha bütün bunlar tiyatroyu bitirebilir mi? Hayır. Tiyatro ölmez, kendine hep bir yol bulur. Gücün karanlık yanı
Çekim kronolojisi itibariyle bizim ilk izlediğimiz üç filmde (bugün IV, V, VI) Darth Vader’i oynamış bir ‘eski dost’u kaybetmişiz. Çekilen ilk üç filmde Darth Vader’e can veren İngiliz vücutçu David Prowse, 85 yaşında uzaya açılmış. Sinema seyircileri onu ilk kez Frankenstein’ın Canavarı olarak tanımışlardı. Sonra başka sinema filmleri, TV yapımları geldi. Ama birkaç kuşağın gözünde, aslında iyi huylu, geçimli bir adam olan Prowse, Darth Vader’di, o kadar! Gerçi benim bizce ‘ilk’ olan bu filmlerde, yani Star Wars (1977), The Empire Strikes Back (1980) ve favorim Return of the Jedi’daki (1983) kahramanım, bu tanıma genelde pek layık olmasa da, Han Solo’dur. Sonra, bir yaratık: 200 yaşındaki Wookie, Solo’nun yardımcı pilotu Chewbacca (2.20 metre boyundaki Peter Mayhew’a da bir selam) ve iki robot: Astro tamir robotu R2-D2 ile protokol robotu ve yetenekli çevirmen C-3PO. Bir de, ne yalan söylemeli, Darth Vader. Gelmiş geçmiş bütün kötülük temsilcileri içinde, Lord Voldemort dahil, bir numaram Darth Vader’dir. Belki ilk çekilen filmlerde yüzünü de görmediğimiz için. Gerçi, Return of the Jedi’da, kısacık bir sahnede Sebastian Shaw’un suretiyle görünmüştü. Kılığı kıyafeti de pek simetrik ve estetik gelir bana. Tuhaf, Mayhew gibi onu oynayan David Prowse da İngiliz olup, aksanı yüzünden seslendirmeyi James Earl Jones’a kaptırmıştır. Açılış gecesine kadar bu durumun farkında olmadığı söylenir. Esas ‘Star Wars’u görüşümü, yaratıklarını, hatta jeneriğini hiç unutamam. Bir de Jediler’in (ve elbette Sithler’in) ışın kılıcını, tabii. Ewan McGregor da, Hayden Christensen de, ışın kılıcını ellerine ilk olarak aldıklarında kendilerine engel olamadan ağızlarıyla ses efektleri yapmaya başlamışlar. Oluyor böyle kapılma durumları. Ben de FRP’cilerin İTÜ Maslak eski kütüphanedeki yıllar, yıllar önceki etkinliğinde Darth Vader’in ışın kılıcıyla kimini kutsayıp kimini yok ettiğini görünce birazcık kendimi kaybetmiştim. Herkes her ne grubuysa (Star Wars, Game of Thrones falan) onun giysilerine bürünmüş. CNBC-e Game of Thrones’un fiyakalı bir tahtını koymuş, ekipten çocuklar da sırayla oturup fotoğraf çektiriyor. Millet hayal dünyasına cepheden dalmış. Zaten başka türlü nasıl keyfi çıkar ki? Şöyle anlatmışım: “Ben ise kendimi Muggle’lar arasında kalmış soylu bir cadı gibi hissederek, önümde İlker’in beni oraya sürüklemek için bahane ettiği Harry kitapları, masada oturuyordum. Birkaç saat sonra sıkıldım, oysa bir hayli imzalatan da vardı. Öğle vakti miydi ne? Kıytırık bir büfede ne varsa onu yiyorduk. Kalktım, dolaşmaya başladım. Star Wars’cular harikaydı. Darth Vader’e hayran kaldım. Tabii, Darth Vader olmak zor değil ama, bu arkadaş hakkıyla üstlenmişti rolü. Işın kılıcıyla kimini kutsuyor, kimini yok ediyordu. Basbayağı havaya girmişim. Ağzım açık, her şeye hayret içinde bakarken, benim arkadaş yaşımı biraz aşmış çocuklar grubuna takılmışım. Biri, “Öğretmen misiniz?” dedi. “Hayır, çevirmenim,” dedim. Bir yandan da kendimi fena halde oraya ait değilmiş gibi hissediyordum (ki, favori hislerimden biridir). Çocuklar, nezaketen, “Ne çevirdiniz?” diye sordular. “Harry Potter,” dedim, çeviri ortağımı tek kalemde sildiğim için kendimden birazcık utanarak. “Bir anda hava değişti, herkesin yüzü güldü. Bana, o kitaplarla büyümüş çocuklar olduklarını söylediler. Eh, ağzım kulaklarıma vardı desem yalan olmaz. Sonra savaş kahramanı gibi gurur içinde yerime döndüm ki, tahtın önünde bu sefer Yıldız Savaşları ekibi resim çektirmiyor mu? Darth Vader da orada. Resmen bir titreme geldi. İlker’in kolundan tuttum, “Ben de…” dedim. “Ee, tamam abla, git çektir” dedi. “Ama o Darth Vader…” diye çemkirdim. “Yanına git, konuş, o Ateş,” demez mi? İşte fantazyacı büyükler bile çocukların hevesini böyle kaçırıverir. Gerçi benim heyecanım yerli yerindeydi. Çok başarılı bir Vader’di çünkü. Titreyerek yanına gidip kulağına, “Ateş, sen misin?” diye fısıldadım. En hasından bir Darth Vader homurtusu çıkardı, ödüm koptu. “Sonra ben gene masadan kaçmış ortalıkta dolaşırken, aynı gruptan iki-üç kişi gördüm. “Darth Vader nerede?” diye sordum heyecanla. “İleride, Game Station oynuyor,” dediler. Lanet olsun!” TV8’de gözyaşı simsarlığı: Yarışmacı ağlatılarak diskalifiye edildi!
MEDYA SERVİSİ Yapımcı Acun Ilıcalı’nın sahibi olduğu TV8 kanalı, bir ‘medya etiği’ tartışmasıyla daha gündeme oturdu. Kanalda yayınlanan Masterchef adlı yemek yarışması programında, bir yarışmacının diskalifiye edilme anları ‘şov’ nesnesine dönüştürüldü. Masterchef yarışmacılarından 26 yaşındaki Uğur Yılmaz Deniz’in, ergenlik dönemindeki küfürlü sosyal medya paylaşımları nedeniyle birkaç hafta önce yarışmadan diskalifiye edildiği açıklanmıştı. Buna rağmen hiçbir karar alınmamışçasına Deniz’in de yer aldığı bölümler günler boyu TV8’de yayınlanmaya devam etti. Dünkü bölümde ise diskalifiye kararı Deniz’in yüzüne açıklandı. YARIŞMACI: UTANÇ DUYUYORUM Yarışmanın jüri üyelerinden Somer Sivrioğlu, Deniz’in sosyal medyada yer alan paylaşımlar nedeniyle verdikleri kararla, kendisinin yarışmadan diskalifiye edildiğini duyurdu. Kararın açıklanmasının ardından Uğur Yılmaz Deniz gözyaşlarına hakim olamadı. Bu anlar yer yer ağır çekimler ve olayı melodrama dönüştüren bir kurguyla izleyiciye yansıtıldı. Programda açıklama yapan Uğur Yılmaz Deniz, “Benim bir ailem var ve onların karşısına bu şekilde çıkmaktan utanç duyuyorum” dedi. O insanların tanıdığı gibi bir insan olmadığını belirten Deniz, “Geçmişin bu şekilde önüme çıkmasından utanç duyuyorum. Beni destekleyen herkesten özür diliyorum” ifadelerini kullandı. Deniz’in bu sözlerinin ardından yarışmanın bir diğer jüri üyesi Mehmet Yalçınkaya yaşananları yeterli bulmayarak, ‘yazışmaların maksadını aşan paylaşımlar olduğunu’ söyledi. Bunun üzerine Deniz, “Buraya gelmeye yüzüm yoktu, sizin yüzünüze bakamıyorum. Kötü durumdayım” dedi. SOSYAL MEDYADAN DA AÇIKLAMA YAPTI Masterchef yarışmasından diskalifiye edilen Uğur Yılmaz Deniz, sosyal medya hesabından ise şu açıklamayı yaptı: “Sosyal medyada gündeme gelen eski ve neredeyse çocukluk dönemlerimin bazı paylaşımları benim Masterchef hikâyemin sonunu getirdi. Tv8 ailesine, kendilerinden çok şey öğrendiğim şeflerime, yarışmacı arkadaşlarıma ve yaptığım iyi ve kötü tabaklarımda bile beni destekleyen tüm sevenlerime içten ve derin bir özür borçluyum... Yazdıklarımla kimi nerede ve ne zaman üzdüysem özür diliyor ve özrümün kabulünü rica ediyorum. Bağışlamak büyüklüktür, çocukluğuma ve gençliğime verin...” KAMUOYUNDA ‘BOYKOT’ SESİ YÜKSELDİ Uğur Yılmaz Deniz’in yarışmadan bu şekilde ihraç edilmesinin ardından, sosyal medyada yurttaşlar TV8’e tepki gösterdi. Konu, ekşisözlük’te ve Twitter’da en fazla tartışılan başlıklardan biri oldu. Binlerce kişi, bir insanın gözyaşlarının şov nesnesi haline getirilmesine tepki göstererek, “TV8’i izlememe” çağrısında bulundu. Paylaşımlarda, “Masterchef yarışmasında genç bir insanı topluma linç ettiren ve bundan reyting kasan bu kanalı boykot ediyor ve sizleri de bu boykota davet ediyorum” şeklinde yorumlar yapıldı. Yapılan paylaşımların pek çoğunda, her ne kadar geçmişte hata yapmış olsa da insanların bu şekilde rencide edilmesinin modern toplumların değer yargılarına aykırı ve çağdışı bir yaptırım olduğu vurgulanarak, başta Acun Ilıcalı olmak üzere TV8 kanalı toplumdan özür dilemeye davet edildi. Yokluğun bir şikâyet konusu
IŞIL ÇALIŞKAN Yalnızca izleyicinin gönlünde taht kurmakla kalmamış yakın çevresinde de yeri doldurulamayan biri olarak bu dünyadan göçmüş oyuncu ve seslendirme sanatçısı Erdal Tosun. Bugün gidişinin üzerinden 4 yıl geçti. Onu sinema dünyasındaki yakınlarından dinlemeden önce Tosun’un 53 yıllık yaşamına neler sığdırdığına kısaca bir bakalım…  Yeşilçam aktörlerinden Sevim Tosun ve Necdet Tosun’un ilk çocuğu olarak 9 Nisan 1963’te İstanbul Sarıyer’de dünyaya geldi. 1980’de Beyoğlu Fındıklı Lisesi’nden mezun olduktan sonra Mimar Sinan Üniversitesi Devlet Konservatuarı’nda okudu. Sinema hayatına ilk olarak Atıf Yılmaz’ın teklifiyle 1982 yapımı “Mine” adlı filmle başlayan Tosun, daha sonra 1985’te “Karanfilli Naciye” filminde oynadı. Tosun, kısa süre İstanbul Devlet Tiyatrosu’nda görev almasının ardından aralarında Uğur Yücel, Suat Sungur, Tilbe Saran ve Özdemir Çiftçioğlu’nun bulunduğu sanatçılarla “Özel Tiyatro”yu kurdu.  Bir süre Antalya Devlet Tiyatrosu’nda da oyunculuk yapan sanatçı, son olarak BKM kadrosuna dâhil oldu ve uzun yıllar bu ekiple sahne aldı. “Bir Demet Tiyatro”daki “Eyvah Necdet” ve “Spartaküs Vedat” performansıyla tanınırlığı artan Tosun, Yılmaz Erdoğan’la birlikte “Vizontele”, “Vizontele Tuuba”, “Organize İşler” filmlerinde rol aldı.  Usta oyuncu, 2002’de “Yarım Elma” dizisinde, 2003’te Cem Yılmaz’ın “G.O.R.A” adlı filminde, 2011’de “Çalgı Çengi”, 2014’te “Şipşak Anadolu”, 2015’te ise yönetmenliğini İlker Ayrık’ın yaptığı “Yapışık Kardeşler” filminde rol aldı. Tosun, birçok yapımda seslendirme sanatçılığı ve seslendirme yönetmenliği de yaptı. Sanatçı, 30 Kasım 2016’da İstanbul Sarıyer’de geçirdiği trafik kazası sonucu hayata veda etti. Şimdi söz yakınlarında… ***  KOCAMAN VÜCUDU BAŞTAN AYAĞA KALPTİ İlknur Bekmezci Tosun (eşi): Erdal Tosun kocaman bir adamdı. İlk bakışta ilk görülen cüssesiydi ya o kocaman vücudun içi baştan ayağa kalpti. İçine dünyayla ilgili ne varsa sevgiyle yerleştirdiği kocaman, sımsıcak, yufkacık bir kalp. Bir de içinde özenle sakladığı küçük bir çocuk vardı ki, o çocuk hiçbir duygusunu saklamaz; kızdı mı esip gürler, sevindi mi yüzünde güller açar, üzüldü mü kimin önünde olursa olsun gözyaşı dökerdi. Köklerini, babası Necdet Tosun’un memleketi Burhaniye’ye, çocukluğunu ve ilk gençliğini canının yarısı Gürdal’la birlikte Cihangir’e saklamıştı. Adını kendi koyduğu ve her söylediğinde içinin titrediği Kiraz’ımızı büyüttüğümüz Büyükdere’yi çok sevdi. Bir de her anını daha çok yaşayabilmek için, sabahları erkenden kalkıp köy kahvesine gittiği İzmir, Karaburun’u. Herkesin Sevim teyzesi olan annesiyle didişip, kasa kasa aldığı şeftalileri komşularla paylaşarak yazı tamamladığı yer ise Kuşadası’ydı.  Onu en biricik yapan şey, özündeki hiç bozulmayan, doğal, “iyi insan” mayasıydı. O kocaman kalbinin her köşesinde insanlar vardı. İnsan en önemliydi. En değerli, en gerekli. Gerisi tamamen boştu onun için. Sohbetler, kavgalar, susmalar, yazılar hep insanlara dairdi. Ve tabii ki sofralar! Paylaşmanın en yalın hali; sofralar ve şiirler. Elinde olan, evinde pişen her şeyi sofrasında sevdikleriyle nasıl hesapsız paylaştıysa; duygularını, hüznünü de öyle hesapsız kitapsız şiirlerine akıttı. Erdal’ı düşününce içimde ilk beliren şey büyük bir güven duygusudur. Kararlı, sevecen, ne olursa olsun doğru bildiğinden şaşmayan yapısıyla, hep en güvendiğim insan olmuştur. Erdal; benim, kızımızın, sevdiğimiz tüm dostlarımızın her zaman aklında ve yüreğindedir. Kocaman bir kalpten oluşan kocaman adam hep hayatımızda. *** HER HALİ DURUM KOMEDİSİYDİ Suzan Kardeş: Mesleki olarak hiç karşılaşamadığım ve makyaj yapamadığıma üzüldüğüm oyuncular var. Bunlardan birisi de Necdet Tosun’du. Benim hep şansım vardır bilirim. Babalarıyla çalışmak nasip olmadı ama iki oğlu ile yıllarca setlerde çalıştık. “Ne zaman tanıştınız?” derseniz bilmiyorum çünkü onlar hep vardı. Türkiye’nin aranan oyuncularından ikisi onlardı ve her sette karşılaşabilirdiniz. Şahane oyunculuklarının yanı sıra set adabı ve dostlukları bambaşkaydı. Onlarla beraber olmak için can atardı sinema camiası.  Gürdal ve Erdal Tosun çok iyi anlaşan iki kardeşti. Birlikte çok uzun zaman geçirdik ve bir gün bile herhangi bir konuda ters düştüklerini görmedim. Hele ki birlikte bir sofrada denk geldiyseniz güzel, eğlenceli ve bilgi dolu bir zaman geçirirdiniz. Anılarım tabii ki çok ama birini anlatsam öteki anı küser. Onların her hali durum komedisiydi. Anlatılamaz, orada olmanız lazım. Çok erken ayrıldılar aramızdan mekânları cennet olsun. Sevim anne gibi bir kadının hayatındaki erkeklerin erken göçlerinden dolayı; bu kadar neşe dolu, evi şenlendiren, daima kahkahaların, bereketin çok olduğu ailesinin ona ölümleriyle keder yaşatması beni çok üzmüştür. Onları unutmayan unutturmayan tüm sevenlerine ve dostlarına sabırlar dilerim.  Onlar hep bizimle. Bir sofra kurulsa bir yerde her zaman oradalar. Anlattıklarıyla, hikâyeleriyle hep bizimle beraberler. Daima anılacak ve konuşulacaklar. Ayrıca tiplemeleriyle Türk sinema tarihine verdikleri emekler unutulmaz. *** ARABAMDA FOTOĞRAFI VAR, ONU HER SANİYE ARIYORUM  Erkan Can: Ben 85 yılında İstanbul’a konservatuvar için geldiğimde Erdal ve Gürdal Tosun’la tanıştık. Kardeşliğimiz orada başladı. Sanki 30 yıldır tanışıyormuşuz gibiydi. Onlar benim için kardeşten öteydi. Ben okulu Erdal’ların evde bitirdim. Orada yattık kalktık yemek yedik. Erdal’ın annesi Sevim Teyze’den bahsetmeden olmaz. Sevim Teyze hem Mimar Sinan Üniversitesi hem de İstanbul Üniversitesi Tiyatro Bölümü’nün tamamına baktı o dönem, hepimizi doyurdu. Erdal’ın sofrası çok ganidir. Herkesi etrafına toplar, yedirir, içirir. Evde bazen kızlı erkekli 10 kişi kaldığımız da olmuştur. Okul oyunları çalışırken yerimiz olmadığı için hepimiz orada toplanırdık. Evi olmayan gece yarısı camı çalar. Erdal yoksa Sevim Teyze seni içeri alır. “Karnın aç mı?” diye sorar. Sen daha elini yüzünü yıkayıp döndüğünde masada dört çeşit yemek vardır. “Tokum” dersen de kızar. Çünkü aç olduğunu bilir. Erdal ve Gürdal benim canlarım. Onlar gitti benim iki kolum gitti. Erdal’ı her saniye arıyorum. Arabamda fotoğrafı var. Onları anmadığım, hatırlamadığım bir gün bile yok. Yılmaz Erdoğan’ın bir lafı vardır: “Google yokken Erdal Tosun vardı” diye. Bu çok doğru bir şey. İkisi de her şeyi bilirlerdi. İkisi de iyi seslendirmeciydi. Erdal en son The Godfather’da Marlon Brando’yu seslendirmişti. Orijinali gibiydi. Çok keyif almıştım. Daldan dala atlıyorum belki ama Erdal’ı konuşmak aylara sığmaz. Biz hep kalabalık gezdik. Sabah ne yiyeceğiz nereye gideceğiz hepsini Erdal organize ederdi. Planlı programlı biraz serseriydik. Basardık Erdal’la Burhaniye’ye giderdik. Orayı çok severdik. Bazen bütün yaz evde oturur hiç çıkmazdık. Erdal ve Gürdal’la konuşmadan anlaşabiliyorduk. Benim elim ayağımdı onlar ama yalnız kaldık. Tabii ki çok kıymetli dostlarım var yine ama Erdal’la Gürdal bir başkaydı. Kader mi, yazgı mı, hayat mı diyelim bilmiyorum. Her şeyin bir sonu olduğu gibi insanın da var. Oradan teselli bulup hayata devam ediyoruz. *** BENİM BABAMDAN SONRA ERDAL’IM OLDU  Reha Özcan: İnsanın hayatının kahramanları vardır. Zamanla yer değiştiren. Genellikle babalarla başlar. Sonra yakınlarda birkaç kişi vardır. Benim babamdan sonra Erdal’ım oldu. “Gelmişiz 1980’e hala mı Shakespeare okutuluyor bu Konservatuvar’da oğlum” ile başlayan, bilge çelebi bir adam ile kahramanlık hikâyesi. 2016 benim hayatımdan hem babamı, hem Erdal’ımı aldı. Artık kahramanı anılarında kalan biri olarak, maksat gönüller bir olsun der dururum... Onu anmadan geçen günler, felaket kaynaklıdır ve bunu çok yaşatıyor hayat son zamanlarda... Reha Özcan: İnsanın hayatının kahramanları vardır. Zamanla yer değiştiren. Genellikle babalarla başlar. Sonra yakınlarda birkaç kişi vardır. Benim babamdan sonra Erdal’ım oldu. “Gelmişiz 1980’e hala mı Shakespeare okutuluyor bu Konservatuvar’da oğlum” ile başlayan, bilge çelebi bir adam ile kahramanlık hikâyesi. 2016 benim hayatımdan hem babamı, hem Erdal’ımı aldı. Artık kahramanı anılarında kalan biri olarak, maksat gönüller bir olsun der dururum... Onu anmadan geçen günler, felaket kaynaklıdır ve bunu çok yaşatıyor hayat son zamanlarda... *** SAVAŞÇI RUHUNDAN ALDIĞIMIZ FEYZLE YAŞIYORUZ  Devrim Yakut: Erdal, sen giderken dünya iyi değildi, hele şimdi hiç değil. Bu artık sıradan da sıradan hale gelen cümlenin devamını getirmeyeceğim. Bir şikâyet yazısı olmasın bu. Bu uğultulu toz bulutunun içinde, ”rağmen” devam ediyoruz yaşamaya ve işimizi yapmaya. Sanırım sen ve senin gibi savaşçı ruhlardan aldığımız feyzle. İnsan sadece yaşayarak değil, tanık olarak, görerek de öğreniyor çünkü. Sen benim için varlığıyla kimi zaman tek kelam etmeden anlatandın. Kimi zaman tek sözcükle kocaman düğümlerin ucunu elimize şefkatle uzatandın. Kocaman acıları, kocaman yüreğine kendine has bir tevekkülle yerleştiren ve en önemlisi onlardan beslenmeyen gerçek bir aynaydın etrafındaki herkese. Duymak istediklerimizi değil, duymamız gerekenleri bize gösterendin. İşte tam da burada, sana özlemimiz bitmiyor. Çünkü Erdal, artık gerçek çok az insanı ilgilendiriyor. Şikayet yazısı olmasın dedim ama yokluğun bir şikayet konusu be Erdal... Ama yine de hep dediğimizi demek gerek, iyi ki hayatlarımıza uğradın Erdal. İyi ki… Simülasyon şarkıları
Sinemanın en özgün ve yaratıcı isimlerinden Werner Herzog, son filminde Japonya’da kurulan yeni bir hizmet sektörünü anlatıyor. Filme de adını veren Aile Saadeti Ltd. (Family Romance LLC), insanlara ‘aile dublörlüğü’ hizmeti sunuyor. Örneğin küçük yaşta babası ölmüş bir ergenin bir gün boyunca parkta gezip birlikte vakit geçirebileceği bir baba kiralayabiliyorsunuz. Dublör babanın belli ölçüde gerçekçi olması gerektiğinden, kiralama başvurusunda bulunan kişi -bu örnekte anne- çocukla babanın yıllar önceki ilişkisinden önemli noktaları oyuncuyla paylaşıyor. Böylece mümkün olduğunca içten bir baba-kız etkileşimi sağlanması amaçlanıyor. Başka bir örnekte, babası alkol sorunundan dolayı düğüne gelemeyen bir gelin için kızın annesi, Aile Saadeti’nden düğünde yer alacak bir baba kiralıyor. Dublör babayla gelin tanışırken kız “Bir baba kiraladığımız için çok mutluyum” diyor. Filmde çok ilginç başka örnekler var: Başta şirketin kurucusu ve yöneticisi Yuichi Ishii olmak üzere, Aile Saadeti Ltd. çalışanlarını, trenin erken hareket etmesine yol açtığı için müdüründen azar işitecek bir istasyon çalışanının dublörü olarak, piyangodan büyük ikramiye kazanmış bir kadının o kazanma hissini tekrar yaşayabilmesi için müjdeli haberi veren piyango elemanları olarak, meşhur olmak ya da en azından sokakta diğer insanların arasında şöhret hissini yaşamak isteyen bir genç kadının peşinde dolaşan paparazzi olarak izliyoruz. Ana hikâyeyse, Yuichi Ishii’nin Mahiro adlı 12 yaşındaki kızın babası yerine geçmesi üzerine kurulu. ‘Baba’-kız fırsat buldukça buluşup geziyor, eğleniyorlar. Ama öyle bir an geliyor ki, kız Yuichi’nin gerçek babası olmasını istiyor. Mahiro’nun annesi de Yuichi’ye birlikte yaşama teklifinde bulununca işler iyice sarpa sarmaya başlıyor. Olayın ilginç yanı, iki tarafın da bu etkileşimin sahte olduğunu bilmesi ama bilmiyor’muş gibi’ yapmasında ortaya çıkıyor. Böylece, simülasyonun vardığı son aşamaya tanıklık ediyoruz. Sonuçta bu kurmaca bir film elbette, ama aslında Yuichi Ishii gerçek bir karakter, Aile Saadeti Ltd. ise Japonya’da 1990’ların başından beri bu hizmeti sunan çok sayıda şirketten biri. Başlangıçta büyük firmaların personel verimliliğini artırmak amacıyla eğitim çalışmaları yaparken, ailede yaşanan kayıpların çalışanların mutsuzluk ve dolayısıyla verimsizlik nedenlerinin başında geldiğini gören JEC (Japon Verimlilik Şirketi) 1991’de bu hizmeti sunmaya başlamış. Yani bu aslında özünde patronlara sunulan bir hizmet; aç eşeği yürütmek için başının üstünden havuç sarkıtmaya benzeyen bir işlevi var. Bugün Güney Kore, Fransa ve ABD’de de örnekleri olan bu simülasyon hizmeti artık firmalarla sınırlı değil; Herzog’un filminde de görüldüğü gibi, artık postmodern dünyanın mutsuzluk ve tatminsizliğini gidermek, daha doğrusu bir süreliğine görünmezleştirmek için sarıldığı bir başka can simidiyle karşı karşıyayız. Kapitalizmin refah yanılsamasını yaygınlaştırmak için kullanılan bu tür simülasyonlara özellikle son 100 yıldır hiç de yabancı değiliz. Ama toplumun simülasyonla ilişkisinin doğası da ürkütücü bir mutasyon geçiriyor: Simülasyon artık rıza gösterilecek değil arzulanacak bir şeye dönüşüyor. Deezer adlı müzik servisinin son günlerde TV ekranlarında bolca dönen bir reklamı var: Genç kız, çok sıkıcı bir manavdan alışveriş yapmaktadır. Neyse ki kız telefonundaki müzik uygulamasını çalıştırınca manav uzun saçlı, deri ceketli bir ‘rocker’a dönüşür. Reklamın vaadi açıkça simülasyondur; gerçeklik değil, değişim değil, kulaklıklarınızla içine gömüleceğiniz kendi dünyanızda bir şarkı boyunca mutlu olmak için ‘mış gibi’ yapmak… Gerçek olanla olmayanın bu kadar kolay yer değiştirebilmesinin, var olmayan bir saadet hakkında var’mış gibi’ yapmanın dehşet verici bir yönü var. Ama şarkı bitecek, simülasyonun mumu da kendi yatsı vaktine erecektir elbet. Sonra yeni mumlar yakılır belki, ama tarih gösteriyor ki, her mum, beraberinde onu söndürecek nefesle gelir. İnsanlığın elinin uzandığı her yerde acılar yaşanıyor
Nuray Salman Okurlarının öykülerine aşina olduğu Serkan Türk’ün ilk romanı Ausgang Yitik Ülke Yayınları’ndan çıktı. Ausgang renkli, ahenkli, göz kamaştırıcı ve de hüzünlü. Eserlerinin çıkış noktası insan olan Serkan Türk ile Ausgang'ı konuştuk.  Yazma serüvenin nasıl ortaya çıktı? Bunca zaman sonra başa dönmek hatıralarımı gün ışığına çıkarmak gibi olacak. Çocukluğumun geçtiği seksen sonrasının o gri döneminde evin mutfağında çalan radyodan yükselen seslerin büyüleyen bir yanı vardı. Onca farklı eve bir noktadan ulaşan hikâyelerin günün geri kalan kısmında zihnimde çoğalmasına yol açması. Arkası yarınların, romanlardan okunan sayfaların bana bıraktığı ödünç kahramanlar… Birileri bu hikâyeleri yazmış, birileri seslendirmiş ve belleğimin kuytusunda birikmelerini sağlamıştı. Kalem tutmaya başladığım andan itibaren duyduklarımı, hissettiklerimi, hayal ettiklerimi yazarak sorguladım. Bir nevi düşünme biçimi gibi gördüm yazmayı. İnsan ancak kendi karanlığını görünce parlarmış. Ausgang’daki Onnik Efendi kimdir? Onnik Efendi bu toplumun ötekilerinden biri. Yazmadan önce beş yıl boyunca zihnimde gezdirdiğim bir hikâyenin ana kahramanı. Çocukluğumdan beri yaşlıları izlerim. Onların görüp geride bıraktıkları yaşamlarını merak ederim. Mutlu oldukları sayılı anı bir çırpıda anlatırlarken, mutsuzluklarının sebeplerini ellerinden gözlerinden okumaya çalışırım. Savaşlar görmüş, felaketler yaşamış bir toplumun topluluk olmasını sağlayan artçıları yaşamışlardır çünkü. Onnik Efendi hayatının son düzlüğüne gelmiş bir ihtiyar. Bir ihtiyar için yaşam ne kadar şenlikliyse onunki de o kadar şenliklidir. Bir iki dostu vardır, bir de geçmişin kuyusunda kalmış hafızası. Eline geçen ajandaya notlar alır. Sonra hatırlamasına yarar bu notlar. Yazmayı sürdürebilirse geçmiş bütün bütün kaybolmayacaktır çünkü.  Fransız kadın turisti Hranuş’u, Bulgaristan’da zorla Georgi adı verilen Hasan’ı, zulmü yaşayan değil yaşatan insanların pişmanlığının sembolü İbrahim’i, toplumun görmezden geldiği Hacer’i, kocası tarafından terk edildiğinde hayat karşısında dimdik duran Sıdıka’nın hikâyelerini öğreniyoruz “Ausgang”da. Bu kişileri birbirine bağlayan nedir? Hayat akışı içinde nice şeye tanık oluyoruz. Karşılaştığımız yüzlerce insanın iyi ya da kötü bize bıraktığı küçük izlerle oluşan kimliğimiz. Bu romanı kurgularken toplum olarak seyircisi olduğumuz bazı olayların neye yol açtığını sorguladım. Yalnızca bu topraklarda değil insanlığın elinin uzandığı her yerde süregiden acılar yaşanıyordu. Şemi’in dediği gibi “gözümün yaşı gibi düştü gözümden dünya…” Dağınık zihnim bu gördüklerini yapbozun parçaları gibi bir bütün oluştursun diye yan yana getirmeyi denedi.  Ausgang, okuyucuya neleri fısıldıyor? Geçmişle hesaplaşmadan bir geleceğimizin olamayacağını işaret ediyor Ausgang. Çıkış yolunu yalnızca temize çıkaracağımız kalbimizle bulabileceğimizi imliyor. Dillerden kimliklerden bağımsız bir insanlık olasılığının üzerinde duruyor. Daha çok yaşamın geçiciliğini duyumsuyor ve duyumsatmayı amaçlıyor. Bütün sevdiğimiz o eski şarkılardaki gibi yaşamımızı değiştiren kararların, anların üzerinde duruyor ve öyle de ilerliyor.  “İnsanları ötekileştiren sınırlar” ve “bunun insanlara yaşattığı dramlar” romanın ana sorunsalı. Ötekileştirilen insanların sessiz çığlığını görebiliyoruz. Irk, dil, cinsiyet, din gibi çoklu bir yapısı var bu ötekinin, yani çerçevesi geniş. Herhangi birini olduğu gibi kabul etmek üstün bir çaba göstermenizi gerektiriyor bu toplumda. Öğretilebilecek ya da öğrenilecek bir şey de değil üstelik. Empatiyi, merhamet duygusunu, insan olmanın erdemini yaşamında bilmeyenin kavrayabileceği bir durum değil bu yaşanılanlar. Bir yazar olarak kendime ve yaşadığım topluma ayağımızın altından kayan zemini hatırlatmak istedim. “Bu ülke her dönem kendi zencisini yaratmakta pek mahir,” diyor roman kahramanlarımdan biri.  Memleket hikâyelerinin hikâyesi var romanda, siz ne dersiniz? Resim yapmayı deniyordum ilkokula giderken. Hep dağlar ve akan bir nehir evlerin yanı başında. Çizebildiğim kadar çok ağaç, bulutlu göğün altında. Çamdan akan sakızın kokusunu, dinlediğim kemençenin sızısını unutmam mümkün mü? Dilime sıçrayan keder yakamı bırakana kadar yazabildiklerimi bırakacağım yarına. Çiçekdağı’ndan, Suşehri’nden, Kızıltepe’den geçmişler bilir atlasın büyüsünü.  Şairliğinizin romana sirayet ettiğini görüyoruz! Yazdığım her şeyi hislerin gücüyle anlattığımdan belki çok şairliğime vurgu yapılıyor. Ve elbette tercih ettiğim şey sadelik. Dilin gücüne yaslanan, tumturaklı ve karmaşıklıktan sıyrılmış bir metin kaleme almak. Ausgang ve diğer kitaplarımda da buna özen gösterdim. Bildiğim bu, şairliğim düşmesin yakamdan. Ne ölçüde başarılı olduğuma zaman karar verecek. Adaletin bu mu dünya?
Ülkemizin az sayıdaki tematik festivallerinden biri olan “Uluslararası Suç ve Ceza Filmleri Festivali”nde Uzun Metraj Yarışması’na seçilen ve yarışma dışı sunulan tüm filmleri izleme şansım oldu. Film seçkisinin çok iyi olduğunu belirtmeliyim. Uluslararası Yarışma, toplumsal adalet, çocuk hakları, kadın hakları, çevre hakları alanlarındaki sorunları irdeleyen 8 filmden oluşuyordu. Yarışmanın büyük ödülü ‘Altın Terazi’yi kazanan İranlı yönetmen Nader Saeivar’ın “Yabancı” filmi, içinde yaşadığı toplumdaki adaletsizliğe ışık tutan bir yapım. Yönetmen, toplumdaki korkaklığı, başkalarını, özellikle yabancıları suçlama güdüsünü mercek altına alıyor. İran’ın Azeri bölgesine taşınmış Kürt bir öğretmenin, aile ve iş ortamında yaşadığı sorunlara ve komşularıyla ilişkilerine tanık oluyoruz film boyunca. Çelişkilerin keskinleşmesini tetikleyen olay, kapının önünden günlerdir ayrılmayan bir otomobil. ‘Big Brother’ın gözü bir bakıma. Ama, neyi, kimi gözlediğini bilemiyor mahalleli. Kimi, kendi suçlarıyla hesaplaşmaya başlıyor, kimi suçu komşusunda aramaya. Kimi ise daha gerçekçi: “Devlet, suç efendilerinin peşine düşmez; bizim gibilerden hesap sorar”… Jüri kararında belirtildiği gibi, “toplumdaki korku ve kaygının yarattığı ötekileştirme” teması çerçevesinde, baskıcı bir sistemin çarkları arasında ezilen yoksul insanların dünyasını etkileyici bir dille anlatan filmin başarısında, oyuncuların performansları ve kurgu yönetmenliğini üstlenen Cafer Panahi’nin önemli payı olduğunu eklemeliyim. Sermayenin ve devletin suçları  Moğol yönetmen Byambasuren Davaa’nın “Dünyanın Damarları”, yaylada altın aramak için gelen yabancılara topraklarını satmak zorunda kalan göçebelerin yaşamlarının altüst oluşunu ve küçük bir çocuğun ‘Şirket’e karşı verdiği mücadeleyi anlatıyor. Öğrenci jürisinin vurguladığı gibi, “toprağın değerinin, emeğin kıymetinin ve doğanın saflığının” altını çizen bu filmi, ülkemizin farklı yörelerinde, siyanürle maden arayan şirketlere karşı görkemli bir direniş örneği veren köylülerimizle birlikte izlemek isterdim.   Ülkemizde yaşananlarla paralellik taşıyan bir başka film de, Fransa’dan. Nathan Nicholovitch, “Ektiğimiz Tohumlar”da, okul duvarına “Macron istifa” yazdığı için gözaltına alınan 16 yaşında bir liseli genç kızın polis tarafından öldürülmesinin doğurduğu tepkileri paylaşıyor. Şiddet ve korku ile yönetilmeye çalışılan bir toplumda, olup bitenlere seyirci kalan, suskunluğunu bozmayan toplum kesimlerini eleştirirken, Marseillaise’in (Fransız Milli Marşı) toplumu bir arada tutmaya yetmediğini, ‘Enternasyonal’e ihtiyaç duyulduğunu dile getiriyor… Çocukları yoksul ailelerinden koparıp, koruyucu ailelere teslim eden Alman Sosyal Güvenlik sistemini konu alan Talip Karamahmutoğlu’nun “Yaşamak” adlı filmi de bir devlet suçuna işaret ediyor, ama abartılı sahneler filmin inandırıcılığını zedeliyor. Filmin başrolünü üstlenen Esra İnal’ın başarılı yorumunun altı çizilmeli.   Suç ortaklığı  Francisco Marquez’in yönettiği Arjantin filmi “Kolektif Suç”, hizmetçisinin oğlu bir gece kapıyı yumruklayıp içeri girmek istediğinde, buna izin vermeyen bir öğretmenin, gencin o gece jandarma tarafından öldürüldüğünü öğrenmesinden sonra yaşadığı korku ve pişmanlığı konu alıyor. Yaşanan acılar karşısında suskun kalan orta sınıfı eleştiren film, “Ektiğimiz Tohumlar”la bir duygudaşlık taşıyor. “Değiştirilemeyen, yok edilemeyen baskı, isyana değil, teslimiyete neden olur” diyen Simon Veil’in sözüyle başlayan “Teslimiyet”te, kocasının tecavüzüne uğrayan bir kadının yargı karşısında verdiği savaşımı anlatan Leonardo Antonio, aile ortamında işlenen cinsel suçların erkek egemen bir toplumda kabulünün hiç de kolay olmadığını gösteriyor. Bir başka cinsel suç öyküsü de, Güney Kore’den. Sun Ae-Lim’in “Yaşlı Kadın” adlı filmi. 29 yaşında bir fizyoterapi asistanının tecavüz ettiği 69 yaşındaki bir kadının, birlikte yaşadığı arkadaşının yardımı ile suçu kanıtlamak için verdiği mücadeleyi aktarırken, Henry Blake’in yönettiği Britanya yapımı “Uyuşturucu Kuryesi Çocuklar”, annesi ile birlikte yoksulluk içinde yaşayan bir gencin uyuşturucu tacirlerinin eline düşmesini anlatıyor.  Adalet Terazisi  Her türlü farklılığa karşı çıkan otoriter sistemlere çarpıcı bir eleştiri getiren Polonyalı yönetmen Agnieszka Holland, bu yıl festivalin Onur Ödülü’nün sahibi. Yarışma dışı bölüm, ‘Adalet Terazisi’nde gösterilen son filmi “Şarlatan”da, doğal ürünlerle hastalarını iyileştiren bir ‘şifalı bitkiler uzmanı’nın, Nazi işgali yıllarından savaş sonrasının sosylist Polonyası’na uzanan bir süreçte tüm yönetimler tarafından suçlanmasını, mesleki başarıları (Nazi komutanını ve Sosyalist Cumhurbaşkanını iyileştirmesi) sonucu pek çok badireyi atlattıktan sonra, bir cinayetle suçlanmasını anlatıyor... Bilimin ve yargının, siyasal otoritenin emrine girmesinin hazin öyküsü… Christian Schwochow‘un yönettiği “Almanca Dersi” ise, Nazi rejiminin insanlık dışı uygulamaları üstüne bir film. Yoz resimlerin imhasına karar veren otoritenin emirlerine kayıtsız şartsız itaat eden, bu uğurda çocuklarını da harcayabilen bir polis memuru ile polisin küçük oğluna resim dersleri veren, ona ‘acıyı resmetmeyi’ öğreten ‘yasaklı’ bir ressamın öyküsü. Siegfried Lenz romanından başarılı bir uyarlama.   Açılış filmi olarak gösterilen, İranlı Massoud Bakhsi’nin yönettiği “En Uzun Gece”, genç bir kadının ünlü bir şirket CEO’sunu öldürme suçundan idama mahkum olmasının ardından, Müge Anlı programını anımsatan “Affetmenin Gücü” adlı bir TV programında öldürülen adamın kızı tarafından affedilmesini konu alıyor. Yapım kalitesi, oyunculukları ile öne çıkan ve toplumdaki sınıfsal çelişkileri, ikiyüzlülüğü yansıtan başarılı bir film… Srdan Goluboviç’in yönettiği Sırp, Fransız, Alman yapımı “Baba”, tıpkı “Yaşamak” gibi çocuğu elinden alınan bir ebeveyn öyküsü. İşsiz bir babanın, anlayışsız bir resmi otoriteye karşı verdiği savaşım, medyanın gücü, taşrada yaşamanın çaresizliği… Toplumsal temalara eğilen inandırıcı bir melodram… Yarışma dışı programda yer alan iki belgeselden, İran-Türkiye ortak yapımı “Ve Dönüp Duruyoruz”, önce İran’a, oradan Türkiye’ye geçen Afgan mültecilerin yaşadığı adil olmayan koşullara, İtalyan-Kanada ortak yapımı “Barış Gelini: Pippa Bacca” ise, sanatçının Venedik’te başlayan, Türkiye’de bir kamyon şoförü tarafından sonlandırılan acı serüvenine odaklanıyor. Tıpkı, Yarışma seçkisi gibi, bu bölümde de birbirinden etkileyici filmler izledik. Adaleti sahipsiz bırakmayan “Suç ve Ceza Filmleri Festivali”ne uzun bir ömür diliyorum. Bu filmlere ihtiyaç duymayacağımız, daha adil, daha eşitlikçi günlerin özlemi içinde... Yıldız Savaşları üçlemesinde Darth Vader'a hayat veren David Prowse hayatını kaybetti
Orijinal Yıldız Savaşları üçlemesinde Darth Vader rolüne hayat veren 85 yaşındaki aktör David Prowse hayatını kaybetti. Sky News'un aktardığına göre, Yıldız Savaşları üçlemesinde Darth Vader kostümünü giyen David Prowse 85 yaşında hayatını kaybetti. Prowse, filmler boyunca konuşmaları yapmış ancak yapımcı George Lucas'ın isteğiyle Darth Wader seslendirmesini James Earl Jones yapmıştı. Jedi'nin Dönüşü filminde ise maskesiz Darth Vader'ı canlandırması beklenen Prowse'un yerine Sebastian Shaw oynamıştı. *** DAWID PROWSE KİMDİR? 1 Temmuz 1935 doğumlu olan İngiliz vücut geliştirici, halter ve oyuncu David Prowse'un en ünlü rolü Yıldız Savaşları'ndaki Darth Vader rolüdür. DART VADER Orijinal Yıldız Savaşları üçlemesinde Darth Vader rolünü David Prowse oynamıştır. Film boyunca konuşmaları da o yapmıştır ancak George Lucas'ın isteğiyle onun sesi değil James Earl Jones'un seslendirilmesi kullanılmıştır. Jedi'ın Dönüşü filminde maskesiz Darth Vader sahnesinde onun oynaması beklerken bu sefer de yerine Sebastian Shaw kullanılmıştır. Filmdeki dövüş sahnelerinde ise rolünü Bob Anderson'a bıraktı. David Prowse birkaç fan filminde oynamakla beraber birçok Star Wars etkinliğine katılmaktadır. DİĞER ROLLERİ 1968 tarihli "The Champions" dizisinde ufak bir rol oynamıştır. A Clockwork Orange adlı filmde, yazarın yardımcısını oynamıştır. Darth Vader dışındaki en önemli rolü 1975'te çocuklara trafikte güvenliği öğreten bir süper kahraman olan "Green Cross Code Man"dır. Bu rolle 2000'de İngiliz Şövalyelik Nişanı almıştır. Diğer önemli küçük rolleri 1971 tarihli Otomatik Portakal'da bir bodyguard, 1972'de Vampire Circus'ta sirk görevlisi, "Casino Royale", "The Horros of Frankenstein" ve "Frankenstein and the Monster from Hell" filmlerinde Frankenstein'ın canavarı rolleridir. Usta edebiyatçı Melih Cevdet Anday, vefatının 18. yılında anılıyor
"Rahatı Kaçan Ağaç", "Telgrafhane", "Ölümsüzlük Ardında Gılgamış" ve "Yanyana"nın da aralarında bulunduğu çok sayıda şiir kitabı, roman ve tiyatro oyununa imza atan Melih Cevdet Anday, vefatının 18. yılında anılıyor. Şairliğinin yanı sıra tiyatro oyunu, roman, deneme ve makale yazarı, çevirmen Anday, Cevdet ve Nadide Anday çiftinin çocuğu olarak 13 Mart 1915'te İstanbul'da dünyaya geldi. Anday, 1931'de Kadıköy Ortaokulu'nu, 1936'da ise Ankara Gazi Lisesi'ni bitirdi. Liseyi bitirdiği yıl "Ukde" isimli şiiri Varlık Dergisi'nde yayımlanan usta kalem, Dil ve Tarih-Coğrafya Fakültesi'ne girdi ancak tamamlamadan okuldan ayrıldı. Melih Cevdet Anday, sosyoloji öğrenimi için 1938'de Belçika'ya gitti, iki yıl sonra 2. Dünya Savaşı çıkınca yurda döndü. Anday'ın şiirleri Ses, Yaprak, Yeditepe, Papirüs, Yeni Ufuklar, Yeni Dergi, Soyut, Ataç, Dönem, Yön adlı dergilerde okurla buluştu. Anday ile lise arkadaşları Orhan Veli ve Oktay Rifat, "Garip Akımı"nı başlattı ve 1941'de "Garip" isimli şiir kitabını çıkardı. UNESCO GENEL MERKEZİ MÜŞAVİRİ OLARAK GÖREV ALDI Hasan Âli Yücel'in tavsiyesiyle Milli Eğitim Bakanlığı Neşriyat Müdürlüğü'ne memur olarak atanan Anday, 1942'den itibaren Ankara'da Milli Eğitim Bakanlığı Yayın Müdürlüğü'nde danışmanlık, Ankara İl Halk Kütüphanesi'nde memurluk ve çevirmenlik yaptı. Daha sonra İstanbul'a yerleşen Anday, 1953-1954'te "Akşam" gazetesinde sayfa sekreteri olarak çalıştı ve gazetenin sanat-edebiyat sayfasını hazırladı.  Başarılı yazar, 1958-1964 yıllarında Tercüman, Büyük Gazete ve Cumhuriyet gazetelerinde yazılarını kaleme aldı. İstanbul Belediye Konservatuvarı Tiyatro Bölümü fonetik-diksiyon öğretmenliğine 1954'te başlayan Anday, 1977'de emekli oldu. Melih Cevdet Anday, 1964-1969 yıllarında TRT Yönetim Kurulu üyeliğinde bulunurken, 1979'da ise UNESCO Genel Merkezi Kültür Müşaviri olarak Paris'e gitti. İlk dönem şiirlerinde kısa üçlüklerde yaşama sevinci, savaş karşıtlığı ve aşk temalarını işleyen Anday, "Rahatı Kaçan Ağaç" şiiriyle duygudan düşünceye yöneldiği döneme geçerek dünya sorunlarını ele aldı. "Yan Yana" ve "Telgrafhane" şiirleriyle toplumcu şiire yönelen usta şair, 1963'te kaleme aldığı "Kolları Bağlı Odysseus" ve "Ölümsüzlük Ardında Gılgamış" şiirleriyle ise mitolojik unsurlara ve tarihe yönelerek, evrensel değerleri ve Anadolu'daki eski uygarlıkları işledi. ESERLERİ Anday, eserlerinde kendi adı haricinde Yaşar Tellidede, Niyaz Niyazoğlu, A. Mecdi Velet, M. C. A., H. Mecdi Velet, Yaşar Tellidere, Gani Girgin, Zater, Yaşar Tellioğlu adlarını da kullandı. Orhan Veli ve Oktay Rifat ile kaleme aldığı Garip adlı şiir kitabının dışında 1946'da "Rahatı Kaçan Ağaç", 1952'de Telgrafhane, 1956'da "Yanyana", 1962'de "Kolları Bağlı Odysseus", 1970'te Göçebe Denizin Üstünde", 1975'te "Teknenin Ölümü", 1978'de "Sözcükler", 1981'de "Ölümsüzlük Ardında Gılgamış", 1984'de "Tanıdık Dünya", 1989'da "Güneşte", 1995'te ise "Yağmurun Altında" adlı şiir kitaplarını okuyucuyla buluşturdu. Şiir ve roman çevirileri de yapan usta edebiyatçı, aralarında "Aylaklar", "Gizli Emir", "İsa'nın Güncesi", "Meryem Gibi " ve "Birbirimizi Anlayamayız" adlı romanlar ile "İçerdekiler", "Mikadonun Çöpleri", "Yarın Başka Koruda","Dikkat Köpek Var", "Ölüler Konuşmak İster", "Müfettişler" ve "Ölümsüzler" adlı tiyatro oyunlarının da aralarında bulunduğu çok sayıda esere imza attı. Oyunları başta Devlet Tiyatrosu ve Şehir Tiyatroları olmak üzere çeşitli tiyatro grupları tarafından izleyiciyle buluşmayı sürdürüyor. Melih Cevdet Anday, 1970'te TRT Roman Armağanı, 1973'te TDK Çeviri Ödülü, 1976'da Yeditepe Şiir Armağanı, 1978'de Sedat Simavi Vakfı Edebiyat Ödülü, 1981'de İş Bankası Büyük Ödülü, 1984'te Enka Sanat Ödülleri, 1991'de TÜYAP Onur Ödülü, 2000'de ise Aydın Doğan Vakfı Şiir Ödülü'nün sahibi oldu. Usta edebiyatçı, 28 Kasım 2002'de, İstanbul'da 87 yaşında hayata veda etti. (AA) Tüm haykırış ve isyanlarımla oynuyorum
Işıl Çalışkan Usta oyuncu Yıldız Kenter’in senelerce sahnelediği, Güngör Dilmen’in klasikleşmiş eseri “Ben Anadolu”, Kenter’in ölüm yıldönümüne ithafen yeniden sahnede. Kibele’den Theodora’ya, Eftelya’dan Hürrem’e uzanan bir kadınlar geçidi. Tanrıçalar, sultanlar, mitolojik karakterler, köylüler... Anadolu’nun farklı çağlarına tanıklık eden, bu topraklarının özünü oluşturan kadınlar Ayça Bingöl’ün yorumunda vücut buluyor. Oyunda 16 farklı karakteri canlandıran Bingöl, tek kişilik oyunu bir meydan okuma olarak görüyor. 23 Kasım’da prömiyer yapan oyun, yine 24. Tiyatro Festivali kapsamında bugün 15.00’te Caddebostan Kültür Merkezi’nde sahnelenecek. Bingöl’le oyunu konuştuk. Bu oyunu en özel kılan yanlarından biri yıllarca Yıldız Kenter’in sahnelemiş olması sanırım. Siz de onun öğrencisi ve “caniko”larından biriymişsiniz. Bu oyunla sahnede olmanın sizde nasıl bir sorumluluğu var? Benim oyuncu olarak bu projeye özel gönül bağlarım ve kendi duygusal yüklerim var elbette; ama oyuncu olarak tüm oyunlarıma ve rollerime olan sorumluluğum kadar bu. Yıldız Hoca’nın bu oyunu oynamış olması sadece benim arkamda büyük bir güçtür. TÜM KADIN OYUNCULARA EL VERMİŞ BİR USTA Yıldız Kenter’in Türk Tiyatrosu’na katkılarını nasıl anlatırsınız? Yıldız Kenter, Türk tiyatrosuna bir armağandır. Çok kıymetli bir öğretmendir, çok kıymetli oyuncular yetiştirmiştir. Hocaların hocasıdır, bir Cumhuriyet kadınıdır; öngörülüdür, özgürlükçüdür, demokrattır. Çalışkandır, azimlidir, inatçıdır, her dönemde ve her koşulda direnen olmuştur. Büyük bir aşkla mesleğine ve hayata bağlıydı. Hem Türkiye’ye hem Türk tiyatrosuna büyük emekleri olmuş ve arkasından bayrağını taşıyacak tüm kadın oyunculara el vermiş bir ustadır.  Sizin sahnenizde Yıldız Kenter’in sahnesinden farklı olarak bir şeyler olacak mı? Ben oyunu bir sinema perdesinin önünde oynuyorum, arkada bir takım belgesellerden, benim video art’larımdan, yönetmenimiz Görkem Yeltan’ın çektiği filmlerden oluşan bir dijital dekor var. Bu zaten başlı başına bir fark. Metinlerimiz de farklı, bizim dramaturji çalışmamızın sonucu çıkan 5-6 alt karakterimiz ortak Yıldız Hoca’nın metniyle. Çünkü Güngör Dilmen’in yazdığı Ben Anadolu oyunu çok daha fazla kadını barındıran bir metin. Onu o yüzden herkes kendi çalışması doğrultusunda uyarlıyor ve yorumluyor. Tabii bambaşka bir oyun olacak. Çünkü zaten kim oynasa başka olacak. Bu da bizim Ben Anadolu’muz. Oyunda tarih boyunca yaşamış 16 farklı kadın karakteri canlandırıyorsunuz. Tek bir bedende 16 faklı karaktere bürünmeyi nasıl anlatırsınız. Bu bir tiyatrocu için ne anlam ifade eder? Tabii bu on altı farklı kadını çeşitli biçimlerde sahnede değişik üsluplarla ve başka türlü öğeler kullanarak çeşitlendirmeye ve seyirciye bunları çok net bir ayrımla sunmaya çabaladık. Tek kişilik performans, bir meydan okuma, benim için de öyle. Tiyatro sahnesi üzerinde oynadığım en zor oyunlardan biri diyebilirim, hiç kolay olmadı. Prömiyerimizi yaptık ama daha ne kadar oynayacağımızı bilmiyorum tabi. Uzun süre oynamayı hayal ettiğim bir oyun, her gün gelişecek, değişecek, dönüşecek diye hayal ediyorum. 5 rolümüzün 3 tanesi kısa film şeklinde seyircinin perdeden izlediği; biri gölge oyunu, biri de animasyon olmak üzere 5’ini seyirci sinema perdesinden izliyor, diğerlerinde ben sahnedeyim. Hepsi için çok ayrıntılı, ince ince o dönem, o kadının, o koşulun ne olduğuna çalışıp nüanslandırmaya çalıştık. Bu da seyirciye yansımasını ve seyircinin de benim aldığım tadı almasını umduğum bir hâl.  MÜCADELECİ, ÖZGÜRLÜKÇÜ BARIŞÇIL KADINLAR Kadının tüm halleriyle Anadolu’daki varlığı en çok hangi yönleriyle oyuna yansıyor? Anadolu’nun Anadolu olmasında kadınların rolü nedir? Oyun, Kibele ile başlıyor, yani Anadolu’nun ana tanrıçasıyla. Bizim yorumumuzda ve diğer tüm kadınlarda bu ana tanrıça Kibele’nin sohbetleri. Yani Anadolu’yu Anadolu yapan kadınlar, yaratıcı güç, barış yanlısı ve her şeyle mücadele edip hiç yılmayan özgürlükçü ve barışçıl kadınlar. Anadolu toprağının verimi, verimliliği, verdiği toprağın çeşitliliği... Ben bunu Anadolu kadınıyla çok özdeşleştiriyorum. Anadolu kadını da çok çeşitli ürünler vermiştir, geçmişten günümüze. Sanat, bilim ve birçok alanda üretmeye ve yaratmaya devam ediyor. O yüzden Anadolu kadınları çok kıymetli. Bu oyunun günümüz Türkiye’sinde sahneleniyor olması da ayrı bir anlam ifade ediyor sanırım. Ne dersiniz? Elbette Türkiye’de kadının bu kadar ezilip hor görüldüğü, öldürüldüğü, baskılandığı, ötekileştirildiği, susturulduğu bir dönemde daha çok sesimizi çıkarmaya ihtiyaç duyuyoruz. Bu bizim güdümüzde var, bu oyunun da bu dönemlere denk gelmesinin tesadüf olmadığını düşünüyorum açıkçası. Herkes kendi platformundan kadının gücünü göstermeye çalışıyor. Sanatla uğraşan bütün kadınlar da, bu anlamda güdüsel olarak performanslarını ortaya koyuyorlar. Gerek resimle, gerek müzikle, gerek sahne sanatıyla. O yüzden bu ülkede yaşayan bir kadın olarak bütün haykırışlarım ve isyanlarım da bu oyunun içinde yerini buluyor. Ve bunları seyirciye duyurmak için hep birlikte çaba harcıyoruz. Yalnız değilsiniz diyoruz, güçlüyüz; susmayın diyoruz, mücadeleye devam diyoruz. GELEN HER SEYİRCİYE TEŞEKKÜRÜ BORÇ BİLİRİM Pandemi döneminde izleyiciyle buluşmak nasıl? Pandemi dönemi başlı başına çok gergin, belirsiz ve kaygılı bir dönem. Bu dönemde biz bir oyun çalıştık, aslında büyük bir meydan okuma diyebilirim buna. Bu koşullarda gelen her seyirciye tek tek teşekkürü borç bilirim. Bu kadar endişeyle geçen bir süreçte İKSV’nin bu festivali inatla fiziki bir şekilde devam ettirmesi, bizim de bu duyguya ortak olmamız kolay değildi, halen de kolay değil, ne kadar devam edebileceğimizi bilmiyorum. Açık yüreklilikle bu belirsizlik içerisinde hiçbir şey söyleyemeyiz, neyin ne olacağını bilmiyoruz. Ama sahnelerimiz açık kaldığı ve seyirci gelmeye devam ettiği sürece tüm önlemler alınarak oynayabildiğimiz kadar oynayacağız. Elbet bu pandemi bitecek, o zaman biz seyircimizle gerçek kucaklaşmamızı yaşayabileceğiz. Çünkü bu oyunun prömiyerini yaparken hayatımda ilk kez, bir oyunun ilk gecesinde yaşadığım coşkum çok eksik kaldı, bir buruk olduk biz. Sevdiklerimiz gelemedi, yaş sınırına takılanlar oldu, pozitif biriyle temasta bulunmuş insanlar oldu, kendini eve kapatanlar... Çok eksik bir prömiyer yaptık ama her şeye rağmen gelenler bize güç verdi, kuvvet verdi. Bu yüzden de yolumuza devam ediyoruz, edeceğiz. Özetle şu dönem tiyatronun seyirciye çok ihtiyacı var. Ayakta kalabilmesi ve devam edebilmesi için… İzleyicilerinize iletmek istediğiniz bir mesajınız var mı? İzleyicilere söyleyebileceğim ilk şey, herkesin kendini çok dikkatli bir şekilde korumaya devam etmesi, sağlıklı kalması. Bütün önlemler dâhilinde hayatın gerekliliklerine devam etmesi ve bizi yalnız bırakmaması. Önümüzdeki günlerde başka projeleriniz olacak mı? Şu an için başka bir projem yok, şu an tek arzum sağlıklı bir şekilde oyunu devam ettirebilmek, çok teşekkür ederim. Hillbilly Elegy: Zamana yayılan yok oluş
Aile hikâyelerini severim, özellikle gerçek yaşam öykülerinden uyarlanmışlarsa. Hillbilly Elegy de gerçek olaylara dayanan bir aile dramı. Yaklaşık iki sene boyunca En Çok Satan Kitaplar listesinde kalmayı başaran J.D. Vance’in biyografi romanından bir uyarlama. Hikâyede kendi geçmişiyle benzerlikler bulduğunu söyleyen yönetmen Ron Howard’ın çektiği öyküden etkilendiğini söylemek mümkün ancak bu yolculuktan herkesin yönetmen kadar etkilenmeyeceğinden eminim. YAVAŞ ŞİDDET Bir sorun var izlediğimiz filmde. Bu hikâyenin ve anlatma şeklinin, hem yerelliği hem evrenselliği konusunda şüphelerim var. Apalaş (Appalachia) bölgesinde geçen hikâye başladığında bize gösterilen, bölgenin zaman atlamalı değişimi yani çürümesi aslında hemen fark edilmesi zor olan ve “yavaş şiddet” diye adlandırabileceğimiz bir cinayet türünün kanıtı. Ama bu kadar. Sadece bu sahnede. Hâlbuki Apalaş bölgesinde geçen bir filmin, ana konusu ne olursa olsun, çevresel katliam, bölge halkının içinde bulunduğu depresyon ve yoksulluğun sebeplerine değinmemesi ve bölgenin zamana yayılan yok oluşunun gösterilmemesi kabul edilemez. En azından kendi adıma ben bunu reddederim. Evet, J.D.’nin romanı yaşadığı bölgenin ve insanların yok oluşuyla pek ilgilenmemiş olabilir ama senin yönetmen olarak buna değinmen şarttır. Bölgeye ve bölgenin sosyokültürel yapısına, oranın insanına dair hiçbir fikri olmayan daha kötüsü sadece önyargıları olan dünya seyircisi hiç hesaba katılmamış. Tamam, ailesini seven, genç ve zeki J.D.’nin, Ohio’dan başlayan ve Yale’e kadar uzanan yaşam yolculuğunda, onun omuzlarındaki, köklerinden kalan yüklü bagajların neler olduğunu anlamak mümkün. Ama J.D.’nin üzerindeki yüklerin muhteviyatına yönelik doğru empati kurabilmek için onun Amerika’sını bir nebze olsun tanımak gerektiğini düşünüyorum veya en azından senaryo bu görevi üstlenmeliydi. Senelerce Ohio’da yaşamış biri olarak bile J.D.’nin yolculuğuna tam dahil olamadım.  YOKSULLUĞU BİLMEDEN Tüm bu gereklilikleri yok sayarak filme, kendini keşfetme hikâyesi üzerinden bakınca da, buna senaryo ve yönetmenlik zafiyetleri gene izin vermemekte. Ron Howard’ın otantikliği yaratma konusunda bu filmde iyi iş çıkaramadığını düşünüyorum. Çünkü bu gerçeklik için gereken önemli unsurlar eksikti; o insanlar hakkında dürüst olmak, nasıl ve nerede yaşadıkları, ne düşündüklerini, ne izlediklerini, ne dinlediklerini anlatabilmek gibi. Ve Hollywood’un yoksulluk ile ilgili sahneler yazdırmak için yoksulluk nedir bilen, bir dönem olsun yoksulluk yaşamış kalemlere ihtiyacı var. Kredi kartının alışveriş esnasındaki reddi gibi klişe ve artık utanç verici basitlikteki yapay sahneler bu derin mevzuya hakaret gibi gözükmeye başladı. O bölgeden geldiğini ve yoksulluk yaşadığını iddia eden Ron Howard’ın bu sahneleri gönül rahatlığı ile nasıl çektiğini anlayamıyorum cidden. İYİ VE KÖTÜ TERMİNATÖRLER Filmin en beğendiğim diyaloğu ki bana kalırsa filmin de temel niyetini gösteren sahnedir bu, anneanne ve torun arasında geçmekte. Televizyonda Terminatör 2 filmi oynarken anneanne torunu J.D.’ye: “Dünyadaki insanlar üçe ayrılır, iyi terminatörler, kötü terminatörler ve tarafsızlar.” der. Torun J.D., anneannesinin iyi terminatör olduğunu söyler. Anneanne de “Eskiden öyle değildim, öğrenmem gerekti.” diyerek aslında filmin ana fikri özetler. Hikâyedeki geçmiş ve gelecek çatışmasını sonlandıran “sevgi” olsa da, yolculuğun kendisi zaten hiç tatmin edici olmadığından olsa gerek, bu çözüm de fazla kolaycı. Nedense bu filmin çok daha iyi olacağına dair beklentim vardı, olmadı. Ama temas ettiğim noktaları hiç umursamadan izlerseniz orta keyifli bir Netflix yapımı film izlemiş olursunuz. Glenn Close canlandırdığı karakterde başarılıydı ama abartıldığı kadar değil. Oyuncuların fiziksel dönüşümü nedense insanları çok etkiliyor, mühim olan içsel dönüşümü hissettirebilmeleri. Son not: Appalachia bölgesi ve insanını portrelemiş en güzel filmlerden biri hala “Winter’s Bone”dur. Tayland’da binlerce yıllık 'Bryde balinası' iskeleti bulundu
Güneydoğu Asya ülkesi Tayland'da 3 bin ila 5 bin yıllık olduğu tahmin edilen balina iskeleti bulundu. AA’da yer alan habere göre, başkent Bangkok'un 12 kilometre açığında deniz tabanında bulunan korunmuş haldeki iskeletin "Bryde balinası" olarak bilinen türe ait olduğu bildirildi. 3 bin ila 5 bin yıllık olduğu tahmin edilen iskeletin araştırmacılara deniz seviyesindeki değişimden biyoçeşitliliğe kadar önemli veriler sağlaması bekleniyor.  ‘NADİR BİR BULUNTU’ Singapur Ulusal Üniversitesinden (SNU) deniz memelileri araştırmacısı Marcus Chua, iskeletin, "nadir bir buluntu" olduğunu belirterek, "Asya bölgesinde balina fosillerine, hele de bu kadar korunmuş haldeki buluntulara nadiren rastlanıyor" dedi. Şu ana dek yüzde 80'i ortaya çıkarılan iskeletin yaşını belirlemek üzere gelecek ay karbon testi yapılacak. Chua, bugün yaşayan Bryde balinalarıyla kıyaslandığında süreci de ortaya çıkaracağını aktardı. İskeletin, deniz seviyesi tahmini, tortu türleri ve çağdaş biyolojik topluluklar dahil olmak üzere dönemin paleobiyolojik ve jeolojik koşullarına ilişkin daha fazla bilgi verebileceğini savunan Chua, “Bu keşif, bilim insanları açısından geçmişe açılan bir pencere olacak” şeklinde konuştu.  Schneidertempel Sanat Merkezi’nde karikatür sergisi
Karikatüre 1985 yılında başlayan Dokgöz’ün ilk karikatürü Kılçık dergisinde yayınlandı. Daha sonra karikatürleri Gırgır, Limon, Çarşaf, ArteFacto, Buduar, Cumhuriyet, Bizim Gazete, Hürriyet, Milliyet, BirGün, Radikal ve Sabah gibi pek çok gazete ve dergide yayınlandı. Düzenli olarak Kılçık, Tıp Dünyası, Sendrom, Hiç, Fesat, Homur ve Hekim Forumu dergilerine çizdi. 2016-2018 yılları arasında Hürriyet Gazetesi Çukurova’da Metafor köşesinde günlük olarak karikatürleri yayınlandı. Karikatürleri Türkiye dışında Almanya, Fransa, İspanya, İtalya, Belçika, Yunanistan, Romanya, Polonya, İran, Kıbrıs, Portekiz, Kırgızistan, Rusya, Azerbaycan, Hindistan, Güney Kore, Sırbistan ve Çin gibi ülkelerde yayınlandı. Katıldığı ulusal ve uluslararası yarışmalardan çeşitli ödüller aldı. 1989’da Güneşin Girmediği Yere, 2010’da Çizgisel, 2019’da Metafor ve 2020’de Karikatürlerle Çocuk Hakları Sözleşmesi adlı kitapları yayınlandı. 9 Aralık 2020 günü Halis Dokgöz’ün katılımıyla saat: 11:00’da açılacak olan sergiye tüm sanatseverler davetli olmakla birlikte pandemi nedeniyle açılış yapılmayacak. Pazartesi kapalı olan galeri diğer günler 11.00-18.00 arası ziyarete açık olacaktır. Adres: Bankalar Cad. Felek Sok. No:1 Karaköy, Beyoğlu İstanbul Telefon: 90 212 249 0150 Web: www.schneidertempel.org e-posta: sanat@schneidertempel.org  Bir ayrılığın hikâyesi: ‘Kördüğüm’ tüm dijital platformlarda
Şehrin dinamizminin içinde, durağan, yalın bir ses Yelda Altunal. İlk tekliği “Kördüğüm” ise geçen hafta dinleyicileriyle buluştu. Bir süredir stüdyo çalışmalarını sürdüren şarkıcı, evvelinden Instagram hesabı aracılığıyla dinleyenleriyle cover şarkılarını paylaşmaktaydı. Nihayetinde kendi besteleri üzerine gitmeye karar veren Altunal’ın, ilk teklisi “Kördüğüm” 18 Kasım’da dijital platformlarda yerini aldı. Altunal, şarkı sözlerini ve bestelerini akışta, basitlikte buluyor. Bu nedenle ki ilk şarkılarında da yaşadıkları ilham oluyor. Yayımlanan ilk bestesi “Kördüğüm” de yaşadığı bir ayrılığın hikayesi. Hikâyeyi şöyle anlatıyor Altunal: “Andrey Platonov'un ‘Can’ kitabından çok etkilenmişti. Kitap, canından ve ruhundan başka şeyi olmayan bir halkı anlatıyordu. Ayrılmayı düşündüğünü söylediği gün, aynı yazarın ona hediye etmek için aldığım ‘Muhteşem Vahşi Dünya’ kitabı çantamdaydı. Kitabı uzattım ve sonrasında yollarımıza devam ettik. Ayrı yollara...” Altunal şimdilerde yeni şarkılarıyla dinleyenleriyle buluşma hazırlıklarını sürdürüyor.  Hayat bir Tombala
MURAT TIRPAN Çocukken izlediğim İngiltere-Arjantin Dünya Kupası maçında Maradona'nın İngiliz savunmasını ipe dizip attığı “yüzyılın golü”; azmin ve meydan okumanın en güzel örneğidir. Kozmik bir gezegenden gelmiş bu adamın mahallenin tüm çocuklarının Maradona ismini almasına neden olan golünü gördüğümde nasıl şaşırdığımı unutamam. Diğer gollerini, paslarını da elbette... Ama ona dair beni en çok etkileyen an, Emir Kusturica'nın Maradona belgeselinde Manu Chao'nun onun için yazdıkları "La Vida Tombola" şarkısını dinlediği andır. Chao, en sokak şarkıcısı haliyle "Eğer Maradona olsaydım/Herhangi bir kalecinin karşısında/ şaşmazdım yolumdan" derken Maradona'nın yüzündeki duygusal ifade her şeyi anlatır. Buenos Aires'in gecekondu kasabası Villa Fiorito'dan çıkan bu sokak çocuğu kim ne derse desin yolundan şaşmamıştır. İstediği yere varmış ve sonra yavaş yavaş oradan inip Diego'ya dönüşmüştür. Chao'nun dediği gibi "Herhangi bir yerde kayıplara karışmış"tır. Aynı belgeselde konuşurken en sevdiği filmin Raging Bull olduğunu söyler Maradona. Gerçekten de hikâyesi, şampiyonluktan bar komedyenliğine uzanan bir kadere sahip Jack La Motta'ya fena halde benzer. Tıpkı Scorsese'nin filminde yaptığı gibi şampiyonlukları yaşadığı mutlu anılar renkli, hayat filminin diğer kısımları ise siyah beyazdır. Kusturica'nın 2008 yapımı belgeseli (Maradona by Kustirica) ne Maradona'nın hayatını ne de onun futbolcu yönünü anlatır, yönetmenin hayranı olduğu futbolcuyla geçirdiği samimi vakitleri gösterir, bu kadar. Tam çok sıradan bir şey izlediğinizi düşünmeye başlarken Kusturica'nın Maradona ile top sektirdiği sahnede meseleyi anlarsınız, Kusturica için yaptığı şey bir belgesel olmaktan çok onunla olabilmeyi, top oynayabilmeyi belgelemek ve bunu aynı şeyi arzulayan birçok insanın yerine yapmaktır.  SERT BİR GERÇEKLİĞİ TEMSİL EDER Maradona'ya hayran olmak Hollywood'un ideolojik başarı hikâyelerinden bıkmış bizler için kurgunun el değemediği sert bir gerçekliği temsil eder. Gecekondu mahallelerinden tepeye çıkabilme imkânının temsilidir o. Bu anlamda birçok hayata ilham vermiş, birçok hayat kurtarmıştır. Hayat kurtarmaktan bahsetmişken "sineması fazla güzel" bir hikâyeye kıralım dümeni. Ünlü İtalyan yönetmen Paolo Sorrentino'nun da -ki kendisi Napolili ve elbette bir Maradona fanıdır- hayatını kurtarmıştır Maradona. On altı yaşındayken Sorrentino ailesiyle her zaman yaptıkları gibi dağ evlerine tatile gidecektir. Ancak o gün Empoli'de Maradona ve S.S.C Napoli'nin maçı vardır. Futbol düşkünü bir genç olan Sorrentino sırf Maradona'yı izlemek için ailesiyle tatile gitmez ve o gece evde çıkan bir kalorifer patlamasında onları kaybettiğini öğrenir. Sorrentino için bu kadar ayrı bir yeri vardır Maradona'nın ve yıllar sonra yaptığı filmlerden birine, yaşlılık hakkındaki Youth'a (2015) dahil eder futbolcuyu. Sonrasında da hâlâ beklemede olan ve bir efsanenin oluşumunu anlatan bir "Bildungsroman" diye tanımladığı Netflix işi The Hand of God'ı çekmeyi planlar. Sorrentino Oscar aldığında da en çok ona teşekkür eder. Youth'ta bir havuz sahnesinde, filmin kahramanı bir çocuğa solaklıkla ilgili açıklamalar yaptığı sırada yaklaşıp "Ben de solağım" diyerek muhabbete giren Maradona'yı kahramanına susturtur. Dünya biliyordur onun solak olduğunu zaten (Tanrı'nın sol elidir), yaşlılık üzerine yapılacak bir sohbete dahil olmamalıdır. O, filmin efsanevi bir sahnesinde olduğu gibi göbeği çıkmış halde de olsa hep tenis topuyla antrenman yapabilecek kadar güçlü biridir Sorrentino'nun gözünde. Napoli'de geçen Youth'ta aslında Maradona'nın oynamasını istemiştir, hatta Napoli halkı bütçeyi denkleştirmek için para toplamaya kalkmıştır ama bu gerçekleşmez, Maradona'yı ona çok benzeyen Roly Serrano canlandırır. Kusturica'nın yapmadığı biyografik denemeyi yıllar sonra daha önce benzerini Senna ve Amy belgesellerinde başarmış yönetmen Asaf Kapedia yapacaktır. Geçtiğimiz yıl gösterime giren ve Maradona’nın kişisel arşivinden görüntüler ve kendisinin desteğiyle hazırlanan HBO belgeseli Diego Maradona (2019), tam da bir selam duruşu olur giderayak ona. Belgesel onun Arjantin'den çıkışını, Napoli'de bir kahraman dönüşmesini, mafyayla olan ilişkilerini ve elbette uyuşturucu bağımlılığını samimi bir dille gözler önüne serer. Maradona'nın politik tutumuna yer vermekten de kaçınmaz.  Beyazperdede göründüğü başka anlar da var büyük futbolcunun. Mesela Tifosi (Taraftar, 1999) adlı bir ticari filmde de uzun uzun rol kesmiştir, elbette kendisini oynayarak. Her ne kadar film çok önemli olmasa da futbol hayranları için son derece keyiflidir. Filmin son sahnesinde Maradona, ondan bekleneceği gibi Napoli'nin o klasik "O mamma" marşı eşliğinde top sektirerek tüm farklı karakterleri birleştirir, tıpkı bizlere yaptığı gibi. Arkadaşım Melike
“Ah be ah! ne güzel günlerdi” diye yakındığımı pek hatırlamam. Her çağın her yaşın ayrı bir tadı olduğunu düşünürüm. Tabii ki yaşadığımız dönemi nasıl geçirdiğimizi belirleyen çevresel ve siyasal faktörleri de göz ardı etmeden. Ben yetmişli yılları çok önemli bulurum hem siyasi, hem 68 olaylarının genişleyen dalgası, hem de müzik açısından. Aradan elli yıl geçmiş. Ama şu anda da o günlerle ilgili pek bir değişiklik yok düşüncelerimde ve sanata bakışımda. Yok, tutucu biri değilim. Herakleitos’un yüzyıllar öncesinden söylediği “değişmeyen tek şey değişimdir “lafı bana çok anlamlı gelmez. Zira değişimden ne anladığımız önemlidir benim için. Bunun yerine Albert Einstein’ın “gelecek şimdiki zamanda yaratılır” sözü daha yakın ve doğru gelir bana. 70’li yıllar hem siyasi baskılar hem ekonomik nedenler hem de yeni yeni palazlanan teknoloji yüzünden -belki de sayesinde- arabesk müziğin, seks filmlerinin ve gazino kültürünün önünü açtı ama tek hakim olarak da kalmadı bu kültür. Düşünsenize 1973 yılında Orhan Gencebay’ın “Batsın Bu Dünya”sı çıkıyor bir sene sonrasında ise Bülent Ortaçgil’in “Benimle Oynar mısın”ı. Ya da zamanın Yeşilçam’ında seks furyası diye adlandırılan dönemin başında 1972’de “Parçala Behçet” serisinin ilk filmi çekiliyor iki sene sonra ise 32. Locarno Festivali 1’incisi Altın Leopar ödüllü “Arkadaş”. Yılmaz Güney ve ‘Melike Demirağ’ın başrolünü paylaştıkları bu film hem sınıf çatışmasını anlatan senaryosuyla hem de şarkısıyla bir döneme damgasını vurdu desem sanırım yanlış olmaz. Melike Demirağ’ın seslendirdiği söz ve müziği Şanar Yurdatapan’a ait olan “Arkadaş” bugün bile hala bağıra çağıra, birbirine sarılarak söylenen bir şarkı değil midir? Ben Melike ile tanıştığım tarihi hatırlamıyorum. Ama 1974 yılından beri tanışız kendisiyle. Sinemada gördüğüm ilk andan beri. Arkadaşlığımız o günden bu güne yani. Melikenin annesi dönemin en önemli seslerinden Rüçhan Çamay babası ise ünlü film yönetmeni ve yapımcı Turgut Demirağ. Yılmaz Güney ustasını çok seviyor çok sayıyor ama bu filmdeki başrol için de Melike, Yılmaz Güney’ in olmazsa olmazı. Melike’yi “Arkadaş” filminde oynatabilmek için izin istediğinde ise Melike henüz 18 yaşında. Turgut Demirağ Güney’e, “Sinemanı çok seviyorum ama siyasi görüşlerini değil. Kızımı beyazperdede istemediğim bir rolde görmek istemem” diye ufaktan bir racon bile kesiyor. Ama verdiği izin sayesinde Türkiye hem çok iyi bir oyuncu hem çok duygulu başarılı bir yorumcu kazanıyor. Onu yakından tanıyan bizler için ise aynı zamanda şahane bir insan. Melike ile sürekli vakit geçiren birlikte olan şarkılar söyleyen biri değilim ama onunla yaşadığım her anın farkındayım. Ona arkadaş dememin onun bana arkadaş demesinin farkındayım.  Sevinçleri paylaşarak çoğaltmamızın üzüntüleri susarak azaltmamızın farkındayım. Ankara’ya yaptığımız bir tren yolculuğunda sevdiği adamı ondan çalıp -ki mahalle arkadaşımdı- restoranda bira içtiğimiz için nerdeyse azarlandığımın farkındayım. Ücretsiz gittiğimiz yüzlerce etkinlikten birinde, bir stadyum konserinde daha ses sistemi bile kurulmamışken; bizi sporcuların soyunma odasında bekletip içinde peyniri az bir sandviç ve markasız bir ayran ile ağırladıkları zaman bu durumdan bile keyif alıp sahneye çıktığımızda binlerce insanın şarkılarımıza coşkuyla eşlik ettiği o günün farkındayım. Jüri üyesi olarak beraberce yer aldığımız “Çocuk Şarkıları Beste Yarışması”nda beğendiğimiz şarkının oylama sonucunda birinci olmasından duyduğumuz yetişkin yaramazlığının farkındayım. Daha birkaç ay önce Büyükada da Adalar Belediye Başkanı Erdem Gül’ün düzenlediği “Sürü” filminin özel gösteriminde, film öncesi beraberce iki şarkı söylerken ki mutluluğumuzun farkındayım. Nasuh Bektaş’ın çektiği Melike’nin şarkı söylerken gözleri kapalı benim de ona eşlik ederken ağzım kulaklarımda fotoğrafın farkındayım. Bunları şu yüzden yazdım. Melike’nin birkaç gün önce yeni bir albümü çıktı. “Geri Dönüşüm” ismi. İçinde hepimize çok iyi gelecek şarkılar var. Özellikle bu pandemi döneminde. Bu şarkılar yapay zekâ ya da dijital mecraların algoritma hesabına göre yapılmamış. Ben müzisyenim ama müzik eleştirmeni değilim. Yaklaşın biraz kulağınıza bir şey fısıldayacağım… Ben çok beğendim. Bunca yıl hiçbir çıkar beklemeden siyasi ve müzikal tavrını sürdüren bir kadının hayata bakışı bu şarkılar. Melike’nin bu yazıdan haberi yok. Bu şarkıların ve Melike’nin de tanıtım için bana ihtiyacı yok. Fakat bizler gücümüzü bağımsızlığımızdan alan insanlarız. Yeni ve özgün şarkılar, romanlar, şiirler, filmler, heykeller, resimler, oyunlar, danslar için desteğiniz çok önemli. Hadi o zaman… Ayna kırıcılar
“Evin bütün aynalarını kırmakla başlayın işe, kollarınızı salıverin, dalgın dalgın duvara bakın, kendinizi unutun” (J. Cortazar, Açıklayıcı Bilgiler El Kitabı, Altıkırkbeş). Aynaları kırmak, cesaret ister; ikon kırıcıların cesaretini. İkon kırıcılar sadece ikonları değil, ikonların etrafında örülü ağlarda asılı kalmış kristal hayatları da parçaladılar. İkonlar pıtrak gibi; birini kırsanız, bir diğeri çıkar karşınıza, ikonlardan kurtulmak zor. O yüzden aynaları kırarken, ikon kırıcıların sabrına ve gücüne de ihtiyacınız olacak; hatta çok daha fazlasına. Kırdığınız ayna değil, kendi imgeniz. Dünyaya açılmak üzere özenle biçimlendirdiğiniz imgeniz aynalarla beraber tuz buz olacak. Üstelik aynalar da ikonlar gibi, birini kırsanız bir diğeri çıkar karşınıza. Aynalardan kurtulmak da kolay değil. Her yansıtıcı yüzey çok geçmeden aynaya dönüşür ve kentin yansıtıcı yüzeylerinde imgenizi ararsınız. Bulamamak kahredici. İkonsuz yapamadığımız gibi, aynasız da yapamıyoruz. “Aynaları kırmakla başlayın işe”, aynaların etrafında örülü ağlarda asılı kalmış kristal hayatları kırarak. Göreceksiniz, ardından ikonlar da dağılıp gidecek. Çünkü ikonlarla imgelerimiz arasında çok sıkı bir bağ var. Aynalarda aradığımız, gündelik bir bedenin imgesi değildir, bir ikonun imgesi. İkonlara göre biçimlendiriyoruz imgelerimizi. Bir ikona ne kadar çok benziyorsanız, aşkın bir imgeden ne denli pay almışsanız, o denli kendi imgeniz ile barışıksınız demektir. Metaların parlak yüzeylerinde kendi imgemizi değil, ikonları arıyoruz. Gündelik bir bedenin yeryüzüne ve topluma içkin kuvvetlerce biçimlendirilmiş imgesi, arzulanan bir imge değildir. Yeryüzünün maddesine gömülenlerin, maddeyle birlikte yoğrulanların, köylülerin, işçilerin ve zanaatkârların imgesini kim beğenir ki? İnsanın bir yüzünün olmadığını, dikey bir eksende hareket ettikçe yüzünü inşa edebileceğini, Rönesans insanı Della Mirandola söylemişti. Yeryüzünün maddesiyle yoğrulmuş yüzler, süfli yüzlerdir; cehennemin yüzleri. Arzuladığınız yüzü elde etmek için yükselmeniz gerekiyor. Ne kadar yükseğe çıkar ve göksel bir surete bürünürseniz o denli muteber olacaksınız. Herkes size tapacak. İkonlar bu dünyaya değil, göksel yaşama aittir, aşkın bir dünyanın suretleri. Kiliselerin duvarları ikonlarla doluydu. Kiliseleri ziyaret eden sıradan bedenler de, bizler gibi, maddeyle kirlenmiş suretlerinden memnun değillerdi. Yüzlerini ikonlara göre, İsa, aziz ve azize tasvirlerine göre biçimlendirdiler. Bugün kilisenin yerini medya aldı ve medyada üretilen ve dolaşıma sokulan yüzler, gündelik yüzleri biçimlendirenlerdir. Gündelik yüzler, ikonların imgesine bürünmek için nelerini vermezler ki? Gerekirse, bıçak altına bile yatarlar. Bıçak, kültür endüstrisidir. Bıçak, yeryüzüyle, yeryüzünün maddesiyle bağımızı keser ve havada asılı kalmış bedenler üretir. Aşkın bir gerçekliğin içinde asılı kalan, yeryüzüyle ilişkisi kalmayan bedenler, kültür endüstrisinin ürettiği kurmacaların kahramanları olabilirler ancak. Her yüz, kendini bir kurmaca içine yerleştirip, kendisine kurmacanın içinde bir anlam dünyası yarattığında, her ev dizi setine dönüşmüştür. Yeryüzünün hareket eden, kendi kendini biçimlendiren maddesinden kopan ve kurmaca içine yerleşen bedenler, aynalara muhtaçtırlar. Aynalar, sahneye çıkacak bedenlerin rollerine hazırlanmaları için gerekli. Rollerine hazırlanmak üzere aynaların karşısına geçen bedenlere, aynaları kırmalarını önermek, devrimci bir öneridir. Rollerinden çıkıp, yeryüzü yurttaşı olarak birbirlerine doğrudan seslenenlerin devrimi. “Kendinizi unutun”, ikonları da unutursunuz. İkonlar sadece imgelerimizi değil, yeryüzündeki hayatlarımızı da biçimlendirmeye devam ediyorlar. İkonların etrafında örülü ağlarda asılı kaldığımızdan beri yeryüzünün maddesini unuttuk. Oysa yeryüzünün çamuru, insanın hamurunda var. İktidarın elinde oyun hamuru olduk. İktidarın biçimlendirdiği yüze insan denir mi? İnsanın henüz bir yüzü yok, imgesi de. Hamurun içkin kuvvetleri birbirleriyle doğrudan etkileşime girmediği müddetçe de olmayacak. Ve kendi imgelerimizi aynalarda değil, yerin yüzünde, toprakta, havada, ateşte ve suda gördüğümüzde, işte o zaman birbirimizle konuşmaya da yüzümüz olacak. Aynaları kıralım! The Queen's Gambit dizisiyle satranç seti satışlarında patlama
Netflix'in bir satranç oyuncusunun hayatını anlatan The Queen's Gambit dizisiyle stranç oyununa olan ilgi dünyanın dört bir yanında yükseldi. Dizi sayesinde satranca olan ilginin bu şekilde artması satranç tahtası satışlarının ve online satranç müsabakalarının oynandığı ve izlendiği internet sitelerine talebin artmasını sağladı. BBC Türkçe'nin haberine göre; online dizi ve film izleme platformu olan Netflix, bu hafta içerisinde yaptığı açıklamada The Queen's Gambit'in dünya çapında 28 gün içinde 62 milyon hane tarafından izlendiğini, böylece yapımıın platformunda şimdiye kadar en çok izlenen mini dizi olduğunu belirtti. Netflix'te en çok izlenen yapımların verilerine yer veren internet sitelerine göre Türkiye'de de The Queen's Gambit, Türk yapımı Bir Başkadır ile platformun en çok izlenen dizilerinde ilk sırada yer alıyor. Google'daki aramalara bakıldığında da Türkiye'de satranç aramasının dizinin platforma yüklendiği 23 Ekim tarihinden beri yükseldiği görülebiliyor. Yazar Walter Tevis'in aynı adlı romanından uyarlanan dizide, Beth Harmon adlı kadın satranç oyuncusunun çocukluğu ve nasıl dünyanın en başarılı satranç oyuncularından biri olduğu anlatılıyor. Dizinin bütün dünyada bu kadar çok izlenmesi ise satranç oyununa olan ilginin artmasını sağladı. ABD merkezli NPR haber kuruluşuna göre dünyanın birçok ülkesine oyun satışı yapan Hollanda merkezli Goliath Games'in satranç tahtası satışları ekim ayında bir önceki yıla göre yüzde 178 yükseldi. NPR'a konuşan Goliath Games'ın pazarlama müdürü Mary Higbe, kasım ayını dahil ettiklerinde satışların yüzde 1.048 arttığını söyledi. eBay'de satışlar yüzde 215 arttı Yine aynı haber sitesine bilgi veren oyuncak şirketi Spin Master ise dizi yayına girdiğinden beri satranç tahtası satışlarının üç katına çıktığını belirtti. Açık artırma usulü alışveriş sitesi olan eBay'de ise dizi Netflix'e geldiğinden beri satışlar yüzde 215 artmış durumda. New York Times gazetesine konuşan oyun pazarı analisti Juli Lennett, şirketlerin satranç tahtalarına gösterilen bu büyük ilgiye hazırlıklı olmadığını, o yüzden kısa süre içerisinde arzda sıkıntılar yaşanabileceğini aktarıyor. Lennett'e göre satranç tahtası satın almak isteyen ya da hediye etmek isteyen varsa elini çabuk tutmalı. Birkaç bin dolarlık tahta setler de ilgi görüyor New York Times'ın aynı haberine göre ABD Satranç Federasyonu'nın satış birimi, The Queen's Gambit'in yayımlanmaya başlamasıyla fiyatı birkaç bin doları bulan tahta satranç setlerinin satışında yükseliş yaşandığını aktardı. ABD Satranç Federasyonu'ndan gazeteye konuşan David Llada, "Tarihte hiç olmadığı kadar çok sayıda kişi satranç oynuyor" dedi. Satranç müsabakalarını online izleyenlerin ve oynayanların sayısı halihazırda koronavirüs pandemisiyle yükselmişti. The Queen's Gambit dizisiyle bu rakamlarda çok daha büyük artışlar yaşandı. Bu yılın başında günlük olarak 11 milyon kişi satrancı online oynarken pandemiyle bu sayı 16-17 milyona kadar yükseldi. Online satranç oynanabilen sitelere yapılan üyeliklerde ise yüzde 40 artış yaşandı. Diğer yandan satranç ustalarının eski oyunlarına duyulan ilgi ve Twitch platformunda yayımlanan canlı satranç oyunlarını izleme saati de yükseldi. "Hindistan'da fabrikalar çalışmıyor, arzda sıkıntı olabilir" Wall Street Journal gazetesine konuşan online satranç eğitimi ve satranç oynama sitesi Chess.com'un iş geliştirme direktörü Nick Barton, "Neredeyse her gün yeni bir rekor kırıyoruz, kasım ayının neredeyse her günü yeni üye sayısında rekor kırıldı" açıklamasında bulundu. Barton, neredeyse her gün başlangıç seviyesinde 100 bin yeni üyenin kayıt olduğunu, yeni gelenlerin yüzde 60'ının 18-24 yaş arasında bulunduğunu ve eskiye nazaran çok daha fazla kadın oyuncunun kayıt yaptırdığını aktardı. The Chess Store adlı satranç seti satışı yapan internet sitesinin sahibi Jeff Myers, Wall Street Journal'a kasım ayında satışların bir önceki yıla göre üç katına çıktığını söyledi. Myers, koronavirüs yüzünden arzda yavaşlama yaşanırken talepte patlama olduğunu, bu yüzden de envanterin gittikçe azaldığını aktardı: "En iyi kalite Staunton tahta satranç parçalarını Hindistan'dan getiriyoruz, Hindistan ise kilitlenmiş durumda. Setleri üretmek için ağaçları kesemiyorlar, ağaçları oyan fabrikalar ise kapanmış durumda. Bu hızda satış yaparsak New York'tan gelmesi gereken satranç tahtaları bile Noel'e kadar yetmeyecek." Ben Utanırım Sen Söyle, “Uzaylılar Hoş Geldiniz” ile dinleyici karşısında
Saray soyluluğundan Galata’da açlık grevine
Öykü ÖZFIRAT Ressam Celile Hanım’ın hayatını konu alan “Celile”, Kadıköy Halk Tiyatrosu performansıyla yarın 20.30’da Kozyatağı Kültür Merkezi’nde prömiyer yapıyor. Oyun eserlerinde nü kadın temasına yoğun yer vermiş ilk kadın ressam olan Celile Hanım’ın, oğlu Nâzım Hikmet ve aşkı Yahya Kemal’in de içinde bulunduğu mücadele dolu yaşamını konu alıyor. Oyunu oynayan Ayşegül Yalçıner ve yazan/yöneten Ali Yalçıner ile konuştuk. ► Celile tek kişilik oyununuz yakında izleyici ile buluşacak. Sizin gözünüzden Celile Hanım'ı dinleyebilir miyiz? Ayşegül Yalçıner: Saray soylusu olarak başlayan bir hayat, Galata köprüsünden açlık grevine kadar uzanıyor. Müthiş bir değişim... Bu değişim ülkenin her yerinde var aslında o dönemde. Düşünsenize; Osmanlı’dan Cumhuriyet’e geçişle beraber her birey bu dönüşümden etkileniyor aslında. Nâzım Hikmet’i yetiştiren, evladı ile aşkı arasında kalan, davetlerde adından söz ettiren, güçlü bir kadın Celile. Ve o dönemde nü resimler yapacak ve hatta “bu resimleri yatak odanıza değil, salonunuza asın” diyebilecek kadar da cüretkâr.  Ali Yalçıner: Celile Hanım yaşadığı dönemin şartlarına bakıldığında aykırı bir kadın. Oyunun hazırlık döneminde beni en çok bu tarafı etkiledi. Sadece eşinden boşanıp Yahya Kemal'le aşk yaşaması bile, o dönem için başlı başına büyük bir olay.  ► Oyunun fikrinin ortaya çıkması nasıl oldu? Ayşegül Yalçıner: Nâzım Hikmet’in şiirlerinden oluşan bir gösterim vardı 7 yıl önce yaptığımız. Yıllardır tekrar onu hayata geçirmek gibi bir fikrimiz vardı. Ama Nâzım Hikmet çok yapıldı tiyatroda. Celile’yi insanlara sorduğumda genelde bilinmediğini keşfettim. Bir-iki kurgu roman dışında hiç işlenmemişti onun hayatı. Ben önemli insanların hayatının herkes tarafından bilinmesine çok değer veriyorum. Derdimiz anlatmak, tanıtmak.  Ali Yalçıner: Biz Kadıköy Halk Tiyatrosu olarak her sezon daha önce yapılmamış işler yapmaya çalışıyoruz. "Celile" fikri de buradan yola çıkarak gelişti.  CELİLE’NİN GÖZÜNDEN NÂZIM’I DA ANLATIYORUZ  ► Tek kişilik bir biyografi olan oyunda izleyiciyi neler bekliyor? Ayşegül Yalçıner: 1 saatte bir insanın hayatını tüm detaylarıyla anlatmamız mümkün değil elbet. Yer yer Nâzım’ın çocukluğuna gidiyoruz, yer yer de hapiste olduğu günlere... Bir anne evladının durumuna nasıl tepki veriyor? Celile’nin gözünden Nâzım’ı anlattığımız gibi; bir kadının evliliğine, yaşadığı döneme, aşk hayatına, tercihlerine ve ödediği bedellere ayna tutuyoruz. Şiir ve müzikle bezenmiş oyunumuzda sinematografik bir anlatım tercih ettik. Değişen durumlara göre zamanın nasıl şekil değiştirdiğini sorguluyoruz.  Ali Yalçıner: Oyunda Celile Hanım'ın hayatından kesitlerin yanında, sevdiği adamla oğlu arasında kalan bir annenin durumuna da değindik aslında. Celile Hanım'a biraz da bu açıdan yaklaşıyoruz. Ayrıca oğlu 28 sene hapis cezası almış ve açlık grevine başlamış bir annenin mücadelesini de görüyoruz. Nâzım'ın politik tavrının annesini nasıl etkilediğine de tanıklık ediyoruz.  ► “Celile” ne zaman izlenebilecek? Ali Yalçıner: Yarın 20.30’da Kozyatağı Kültür Merkezi Gazanfer Özcan-Gönül Ülkü Sahnesi’nde prömiyer yapacağız. 9 Aralık Mall of İstanbul Moi Sahne, 25, 26, 27 Aralık İstanbul Devlet Tiyatrosu Üsküdar Tekel Sahnesi. Türkiye’nin her yerini dolaşmak gibi bir hedefimiz var. Seyircilerimiz @kadikoyhalktiyatrosu Instagram hesabımızdan yeni oyun tarihlerimizi takip edebilir. AYLARDIR GELİR OLMADAN GİDERLER SÜRÜYOR  ► Pandemi koşulları birçok tiyatroyu olumsuz etkiledi. Kadıköy Halk Tiyatrosu için bu süreç nasıl devam ediyor? Ayşegül Yalçıner: Şubat’a kadar hep dolu salona oynadık, ama Şubat itibariyle seyirci sayımız düşmeye başladı. Mart’ta gelen yasaklarla beraber Ağustos’a dek, hiçbir şekilde sahneye çıkamadık. Ağustos’ta İstanbul Büyükşehir Belediyesi’nin Sokakta Sanat Var festivalinde 2 oyunumuzla, Kadıköy Belediyesi’nin Özgürlük Parkı festivalinde 1 oyunumuzla sahne aldık. Bir de kendi imkânımızla Burgazada’da gişe açtık. Maddi ve manevi yönden her bağımsız tiyatro gibi sarsıldık. Çünkü aylardır gelir olmadan giderler devam etti. Ödememiz gereken vergiler, SGK primleri, İstanbul’da yaşam... Yeni projemizle devletin tiyatrolara verdiği desteğe başvurduk; vergi borcumuz olmadığı halde ve tüm belgelerimiz eksiksiz olduğu halde faydalanamadık. Kendimizi çok yalnız hissettik. Devam eden 4 farklı prodüksiyonumuzda 30 kişilik bir ekibiz. Hayatlarını sadece bizim oyunlarımızla sürdürmeseler de gelirlerinin bir kısmından mahrum kaldılar. Bu insanların hemen hepsi tiyatroyla hayatını kazanıyordu. Şu an sektördeki hemen herkes gibi işsizler. Bütün zorluklara rağmen hayatta kalmaya ve üretmeye devam ediyoruz. Hala önümüzü göremiyoruz. Yarın yine yasak gelebilir tiyatrolara. Ya da seyirci ne kadar gelecek kapalı salonlara? Bunca riske rağmen yeni prodüksiyonumuz “Celile” için afiş, dekor, kostüm, beste yaptırttık. Ama okuyucularınız emin olsun; tiyatro salonları marketten, seyahat etmekten, restorandan daha steril. Hayata umutla dönmek için sanata ihtiyaç var. Bağımsız tiyatroları yalnız bırakmayın.  Ali Yalçıner: Bütün sektörler gibi biz de zor bir dönemden geçiyoruz. Umudumuzu yitirmeden, şartlar el verdiğince tiyatro yapmaya devam ediyoruz. İzleyicimiz bizleri yalnız bırakmasın yeter. Değişim kapıda…
Ankara’da atkestanelerinin mevsimi bitti. Kış bütün gücüyle egemenliğini kurmak üzere. Soğuklar tez elden bastırdı. İlk kar düştü çoktan bahçelere. Salgının, fukaralığın, adaletsizliğin, kıyımın yanına bütün gücüyle hüzünlü bir karanlık eklenecek… Ta ki, bahar yeniden kapıyı çalana kadar… Yaşayana ruhunu verir bir kent. Onun koynunda uyur, uyanırsın. Rüzgârında savrulur, yağmurunda ıslanır, güneşinde ısınırsın. Ufkunda umudu büyütmeyi öğrenirsin. Ekmeğini kazandığın yerdir. Kurduğun aile gibidir. Ayrıldığın anda eksikliği boğazına yapışır. Anılar biriktirirsin orada. Başka bir kentle aldatsan da onu… Günü gelince yürüdüğün sokaklarda izini ararsın. Sevsen de sövüp saysan da yaşamın kazınır kentin bir noktasında. İşte orası senin ağırlık merkezindir. Şen sakrak bir gülüş sunar apaydınlık bir kent. Sabah, “Günaydın” diyen yüzlerle karşılaşmayı alışkanlık haline getirirsin. Gökyüzüne umutla bakmaya çalışırsın. Sabah kopardığın leylağı ceketine iliştirirsin. Çiy tanesini avucuna alırsın. Yağmurdan sonra ortaya çıkan sümüklüböceklerini görüp avunursun. Çam ağaçlarına misafir olan kardan sakınmazsın. Sokakta oynayan neşeli çocuklarla yaşama sevincin artar. Derken yeniden günün son siyasi gelişmelerini okursun. İçin çekilir. Kararırsın olduğun yerde. Böyle zamanlarda yeniden sözcüklerin büyüsüne sığınırsın. Kar düşerken toprağa, şiirlere göz gezdirirsin. Cenap Şehabettin’in “Elhan-ı Şita”’ın ilk dizelerini okursun: “Bir beyaz lerze/bir dumanlı uçuş:/Eşini gaip eyleyen bir kuş/gibi kar/geçen eyyam-ı nevhabarı arar!” Sonra Ahmet Muhip Dıranas’ın “Kar” şiiri geçer içinden: “Kardır yağan üstümüze karanlık bir geceden/Yağmurlu, karanlık bir düşünceden/Ormanın uğultusuyla birlikte/Ve dörtnala, dümdüz bir mavilikte/Kar yağıyor üstümüze inceden…” Böylece bir kere daha yaşadığımız uzun karanlık gece de tescillenmiş olur. Uğultunun ortasında kalbini korumaya almaya çalışırsın. Ataol Behramoğlu’nun, “Beyaz, ipek gibi yağdı kar/Bir kız kardan hafif adımlarıyla yürüyüp geçti hayal içinde/Arkadaşlarımı düşündüm, sevgili şeyleri/Sanki her şey bizimle var ve bizimle olacak/Şarkılar çaldı odalarda/Bütün insanları sevmek gerektiğini düşündüm/Düşmanlarımız dışında”yla yeniden sorgularsın geçmişini. Yarınlara dair düşünsel yanını pekiştirirsin. Nice ağır bedeller ödenen arkadaşlıklar, dostluklar geçmiştir tarihinden… Bir şeyler en kalın harflerle yazılmıştır günlüğüne. Burnunun direği sızlar. Hele bir de sevda sarmalına düştüysen Metin Altıok el verecektir sana: “Kar var yaşadığımız günlerde./Umutsuzluk çevremizi kuşattı,/Kıtlık kıran gündemde./Yine de ele güne karşı,/Özenle saklıyorum yüreğimde/Sana duyduğum aşkı,/Dört yanım kar içinde” Sonra Behçet Aysan seslenir kapının ardından: “Kar yağıyor dışarda/Mektubun yeni gelmiş/İstanbul kokuyor/Dışarda kar yağıyor/Seni seviyorum” Böylece kışın içinden de kitaplara tutunarak geçersin bir kere daha. Dayanışmanın en saf halidir yazılanlar… Ahmed Arif’in; “Dayan kitap ile/Dayan iş ile/Tırnak ile, diş ile,/Umut ile, sevda ile, düş ile/Dayan rüsva etme beni”yle tekrar nefes alırsın. Dayan dersin, biraz daha dayan! Çünkü bilirsin, değişim kapıda… Netflix'te aralık ayında yayınlanacak içerikler belli oldu
63’üncü Grammy Ödülleri için adaylar açıklandı
ABD’de müzik sektörü açısından büyük öneme sahip Grammy ödüllerinin adayları belli oldu. BBC'nin haberine göre, 63. Grammy Ödülleri'ne, ABD'li pop yıldızı Beyonce, 9 kategoride aday gösterildi. Beyonce böylece Grammy tarihinde en çok aday gösterilen kadın sanatçı oldu. Beyonce'u, 6 dalda adaylıkla Taylor Swift, Roddy Ricch ve Dua Lipa izledi. Grammy'nin sahipleri 31 Ocak'ta düzenlenecek törenle açıklanacak. 63. Grammy Ödülleri'nin belli başlı dallardaki adayları şöyle sıralanıyor: Yılın albümü: Chilombo (Jhene Aiko), Black Pumas (Black Pumas), Everyday Life (Coldplay), Djesse vol. 3 (Jacob Collier), Women in Music Pt. III – (Haim), Future (Nostalgia) Dua Lipa, Hollywood's Bleeding (Post Malone), Folklore (Taylor Swift). Yılın Kaydı: Black Parade (Beyonce), Colors (Black Pumas), Rockstar (DaBaby featuring Roddy Ricch), Say So (Doja Cat), Everything I Wanted (Billie Eilish), Don't Start Now (Dua Lipa), Circles (Post Malone), Savage (Remix), (Megan Thee Stallion featuring Beyonce). Yılın şarkısı: Black Parade (Beyonce), The Box (Roddy Ricch), Cardigan (Taylor Swift), Circles (Post Malone), Don't Start Now (Dua Lipa), Everything I Want (Billie Eilish), I Can't Breathe (H.E.R), If the World Was Ending (JP Saxe and Julia Michaels). En iyi solo performans: Yummy (Justin Bieber), Say So (Doja Cat), Everything I Wanted (Billie Eilish), Don't Start Now (Dua Lipa), Watermelon Sugar (Harry Styles), Cardigan (Taylor Swift) En iyi pop-grup performansı: Un Dia (J Balvin, Dua Lipa, Bad Bunny and Tainy), Intentions (Justin Bieber- Quavo), Dynamite (BTS), Rain on Me (Lady Gaga-Ariana Grande), Exile (Taylor Swift-Bon Iver). KANADALI THE WEEKND’DEN ELEŞTİRİ Kanadalı pop şarkıcısı The Weeknd, aday gösterilmediği Grammy ödülleri için "yozlaşmış" ifadesini kullandı. Son albümü "After Hours" önemli başarıya imza atan ve daha önce 3 kez Grammy kazanan The Weeknd, bu yıl aday 63. Grammy ödüllerine aday gösterilmeyince tepkisini Twitter'da dile getirdi. The Weeknd, "Grammyler yozlaşmış kalmayı sürdürüyor. Bana, hayranlarıma ve sektörün şeffaflığına borçlusunuz." paylaşımını yaptı. "After Hours"tan "Blinding Lights" şarkısı dünya çapında hit olan The Weeknd, "Billboards Hot 100" listesinde de bir numaradaydı. Şarkıcı, 40 hafta boyunca listenin ilk 10'unda yer almıştı. Thee Weeknd, Amerikan Müzik Ödülleri'nde Soul-R&B dalında En İyi Erkek Şarkıcı, En İyi Albüm ve En İyi Şarkı ödüllerini kazanmıştı. BTS İLK KEZ ADAY GÖSTERİLDİ Güney Koreli erkek grubu BTS, en son single'ı "Dynamite" ile Grammy'e aday gösterilen ilk K-pop müzik grubu oldu. BTS, "En İyi Pop-Grup Performansı" dalında Amerikan müzik ödülüne aday gösterildi. Oyuncu Devrim Parscan son yolculuğuna uğurlandı
Yaşlılığa bağlı nedenlerden dolayı dün hayatını kaybeden Türk tiyatro ve sinemasının usta isimlerinden Devrim Parscan, Zİncirliku’yu Mezarlığında kılınan cenaze namazının ardından son yolculuğuna uğurlandı. Cenaze namazı koronavirüs nedeniyle az sayıda katılımla mezarı başında kılındı. Cenaze merasimine Devrim Parscan'ın kardeşi Demir Parscan ve sevenleri katıldı.  Sinema oyuncusu Demir Parscan ağabeyi Devrim Parscan’la ilgili, “Abim tahmin ediyorum 62 veya 63 yılında tiyatroda ilk oyununa başlamış 41 sene 9 ay şehir tiyatrosunda görevde bulunmuş. Onun haricinde, tiyatrodayken de birçok dizide ve filmde oynadı. Tiyatrodan emekli olduktan sonrada yine tiyatro oyunlarına devam etti. 83 yaşında vefat etti. Son bir seneye kadar stüdyolarda hala dublajına devam etti. O dublajda da bu işin en büyüğüydü. Herkesin 6 dakikada bitireceği işi o 35 saniyede bitiriyordu. Çok enteresan bir sanatçıydı bu işi çok seviyordu. İsteyerek ve severek gitti. Mutlaka birilerini üzmüştür, üzmek istememiştir bir şeyler olmuştur. Ben onun kardeşi olarak olmuş bir takım bir şeyleri varsa o dostlardan özür diliyorum. Abimin affını istiyorum, iyi bir insandı. Krallar gibi gitti” ifadelerini kullandı. Bering Boğazı’nın gençlerinden Charles Aznavour’a
Murat Tırpan Pandemi nedeniyle salonlardan uzağız ama neyse ki İstanbul Film Festivali uzun bir zamana yaydığı seçkileriyle sinemaseverlere dijital platformlara alternatif film izleme olanağı sunmaya devam ediyor. Şimdi de kasım sonuna dek sürecek, San Sebastian, Venedik, Tallinn, SXSW film festivallerinde ilk gösterimlerini yapmış on filmi çevrimiçi olarak izleme şansına sahibiz. Bu on filme bakalım ve önerilerimizi sıralayalım.  İlk olarak şu an gösterimde olan ve dünya prömiyerini yaptığı Venedik Film Festivali’nin Venedik Günleri bölümünde büyük ödülü kazanan Balina Avcısı’ndan bahsedelim. Film Rusya ile Amerika arasındaki deniz sınırı olan Bering Boğazı’nın Rusya tarafındaki küçük bir balıkçı kasabasında geçiyor. Bir aşk ve bir erkekleşme hikâyesi olan film, bir erotik web cam şovunda gördüğü kızı bulmak için iki kutbu birleştiren bir boğazın ‘öteki’ yakasına, Amerika’ya geçmeye çalışan bir gencin hikâyesi. Belgesel ve kurguyu birleştiren bu neşeli ve melankolik ilk film gönül rahatlığıyla önerilir. Gerard Johnson’ın filmi Kas (Muscle) ise seçkideki kaçırılmaması gereken işlerden biri. Bir tele satış çalışanı olan Simon’un (Cavan Clerkin) hayatının tuhaf bir “kişisel antrenör” tarafından altüst edildiği “Muscle” kasvetli ve klostrofobik bir film. Antrenör Terry sıradan bir hayatı olan Simon’un evine taşınır, Simon karısı tarafından terkedilir, işinden ayrılır ve kendini evinde tuhaf karakterlerin geldiği çılgın partilerin eğlencesine kaptırır. Başta bu özgürlük ortamı ona iyi gelir ancak sonra bu aniden çıkıp hayatına giren antrenör ile işler ters gitmeye başlar. Muscle’ın çok sevdiğimiz The Lighthouse’la ciddi akrabalık bağları olduğunu, aynı şekilde siyah beyaz çekilmiş ve iki adamın ilişkisine odaklanan bu filmin de Lighthouse kadar iyi olduğunu not düşelim. Denize Açılan Pencere Sovyetler Birliği’nin çöküşünü takiben İsrail’e göç eden bir çiftin hikâyesini konu eden Evgeny Ruman’ın Altın Sesler (Golden Voices) filmi çok özel bir alanda çalışan -film seslendirmesi yapıyorlar- olgun entelektüel profesyonellerin başka bir kültürün kapitalist gündelik yaşamına nasıl ayak uydurmaya çalışmalarını çok iyi bir hikâye ve oyunculuk performanslarıyla anlatıyor. Sinema tarihine, özellikle Fellini filmlerine çok fazla referans veren Altın Sesler gönül rahatlığıyla önerebileceğimiz güzel ve dokunaklı bir hikâye. Stop-motion tekniğiyle çekilmiş Estonya’dan gelen animasyon Yaşlı Adam’ın (Vanamehe Film) gayet eğlenceli ve düşündürücü bir film olduğunu söyleyebiliriz. Torunlar yaz aylarında büyükbabanın köyüne ziyarete gelirler. Yaşlı Adam tüm zamanını özel bir süt ineği üzerinde çalışarak geçirmektedir. Gençler, kırsal yaşam dinamiklerini -elbette- pek anlamaz ve ödüllü ineğin kaçmasına neden olurlar. Yaşlı Adam ve çocukların bu özel meme patlamadan ve süt ürünleri nükleer bir felakete yol açmadan önce ineği bulmak için yirmi dört saatleri vardır. Bu eğlenceli yolculuk köy yaşamı, okul tatili macerası, Yunan mitolojisi, Sovyet içme alışkanlıklarının bir harmanı.  KURGU VE BELGESEL ARASINDA GİDİP GELİYOR  İsmi meşhur bir Eisenstein klasiğine gönderme yapan Ivana Mladenovic’in (Ivana cea Groaznica) Korkunç Ivana adlı filmi ise Bükreş’ten Sırbistan’a gidip ailesini ziyaret eden (filmin yönetmeni Ivana Mladenoviç’in kendisinin canlandırdığı) Ivana’nın bir yaz tatilini anlatırken kurgu ve belgesel arasında gidip geliyor. Ivana’nın sinirleri, tıpkı diğer ünlü korkunç adaşının, IV. Ivan’ın yaptığı gibi, ailesini ve çevresindekileri fena halde etkiliyor. Ivana, yumuşak bir tonda Rus mirasını, Sırbistan ve Romanya arasındaki ilişkileri, bu toplumlarda kadınların rolünü ve cinsel arzularını yansıtan izlemeye değer bir iş. Nerede O Eski Mafyalar Bunların dışında son olarak iki iyi belgeselden de bahsedelim ve iyi seyirler dileyelim. Nerede O Eski Mafyalar’da (La mafia non é più quella di una volta) 1992’de Palermo’da mafyanın karıştığı Capaci ve Via D’Amelio katliamları olarak anılan dehşet verici bombalı saldırı 25. yıldönümünde fotoğrafçı Letizia Battaglia ve belgeselci Franco Maresco tarafından politik eleştiri ve hicivle anlatılıyor. Bir de ilgi çekici ve arşiv değeri olan müzik belgeselimiz var: Charles’ın Bakışı (Le Regard de Charles) Edith Piaf, 1948’de Charles Aznavour’a bir kamera hediye eder. Aznavour gittiği her yere bu kamerayı götürür, kamera aracılığıyla günlük tutar, seyahat notlarını görsel olarak kayda geçirir. 2018’de ölen sanatçı yıllarca biriktirdiği 16mm ve Super8 kayıtlarını ölmeden hemen önce Marc di Domenico’ya gösterir ve ondan bunları filme dönüştürmesini ister. Festivalin belgesellerinden Charles’ın Bakışı da böyle ortaya çıkar. Kenan Işık'ın eşi Beril Işık, Sabah yazarını yalanladı
Arzuların içi ve dışı…
Terapiyle ilgili dizilerin pandemi dönemine denk gelmesi elbette tesadüf olsa gerek, ama pandemi döneminde bu tür dizilere ilginin artması da anlaşılır bir durum. Çünkü dış dünya kapatılınca ya da engellerle kuşatılınca, pek çok kişi iç dünyasını fark etme durumunda kaldı. Pek çok kişi, iç dünyanın var olmadığına inanıyordu, bu yüzden içe bakış ya da onu kendi içine bakmaya zorlayan durumlardan özellikle kaçınılıyordu. Bazıları da tam tersine iç dünyalarında yaşayarak dış dünyayı inkâr edebiliyor. Zihninden kopmuş olanlarla bedeninden kopmuş olanların çaresizliği… Pandemi, hem virüs ve bağışıklık sistemi üzerinden bedeni, hem de özellikle karantina koşullarında zihni tehdit eder hale gelince, iç dünya ile dış dünya karşı karşıya geldi. Şu bilinen bir gerçek ki, iç dünya olmazsa dış dünya anlamını yitirir, dış dünya olmazsa içimiz yavaş yavaş söner. Laing, “Yaşantının Politikası” adlı kitabında, iç ve dış dünyaların kopuşundan kaynaklı bedensel parçalanmayı şöyle anlatmıştı: “Yarı ölü bedenler, kalpten ayrılmış cinsel organlar, cinsel organlardan ayrılmış kafalar. İçsel bir bütünlük olmadan kimlik duygusuna ya¬pışmaktır hâlihazırdaki çılgın tutku. İçsel çelişkilerle farklı yönlere çekilen ayrışmış beden, zihin ve ruh. Zih¬ninden kopmuş bir adam, bedeninden kopmuş bir kişi, ya¬ni çılgın dünyada yarı deli bir yaratık...” İçsel bütünlüğünü sağlayamamış biri, özellikle Türkiye gibi ülkelerde kimlik duygusuna sıkı sıkıya sarılma ihtiyacı duyuyor ki, sanırım bu mesele bu yüzden kolay kolay gündemimizden çıkmayacak. İçsel bütünlüğün kaybı, sadece var olan siyasi durumun da bir sonucu değil, dijitalleşen çağın etkisi çok güçlü ve tüketim toplumunun arzularımızla oynadığı oyunlar… İç ve dış dünyayı buluşturan en önemli etmenlerden biri de arzu ve arzu duymayla da ilgili de birbirine zıt iki eğilim karşımıza çıkar: Sabahları yataktan kalkmak için bir nedeni yokmuş gibi hissedenlerle, sabah yataktan fırlayıp ne yapacağını bilemeyenler… Ya da aç olmadığı halde sürekli yemek yiyenlerle aç olduğunu bile anlayamayanlar… Hiç arzu duymamakla her şeyi arzulamak aynı yere varıyor, iç ve dış dünya arasında bağlantı kurulamadığında. Zaten son dönem felsefi yayınların büyük çoğunluğu arzuyla ilgili ve psikoloji kitaplarında da en çok arzunun yitimiyle ilgili yaşanan zorluklar üzerinde duruluyor, anksiyete ve depresyon… Antidepresan ilaç kullananların oranı her yıl düzenli olarak artıyor. Bu çağın en önemli meselelerinden birisi de sanırım ‘arzu krizi’ ve bu kriz dünya kaynaklarını da zorlar hale geldi. Gittikçe artan bir şekilde geçici ya da kalıcı olarak, insanlar hazzı arzulama kabiliyetini yitiriyor. Özellikle reklamlarda karşımıza çıkan durum, arzularımızı tatmin etmenin bir hak olması ya da vereceği hazdan ziyade bir ödeve, zorunluluğa dönüşmesi. Seks yapma arzusu duymayan birinin, seks yapmamayı bir başarısızlık ya da eksiklik gibi düşünerek kendini seks yapmaya zorlaması gibi. Tatile gitmekten hiç hazzetmeyen ama her sene düzenli olarak tatile gidip kendini mutsuz edenler gibi. Üstelik arzuların hemen, derhal tatmin edilmesi isteniyor artık; hâlbuki tatmini ertelenen arzuların vereceği haz çok daha güçlü olur. Bir de ‘kötü’ arzuların, her zaman ‘iyi’ arzulara bir üstünlüğünü görürüz, psikanalitik açıdan bakıldığında ‘arzu’ ve ‘engel’ aynı şeydir çünkü engellendiğimiz için arzularız. Bu yüzden dinler tarafından günah olarak nitelendirilen ve yasaklanan arzular, daha bir cazip hale gelir ve içsel çatışmaların kaynağını oluşturur. Ama sanırım o engeller de aşınmış durumda, çünkü fantezi bir gerçeklik içinde her şey dağılıp parçalanıyor. İç ve dış dünyalar birbirlerinden uzaklaştıkça artan yabancılaşma, sanat ve felsefeyi daha da artan bir ihtiyaca dönüştürdü, dönüştürüyor. The Queen’s Gambit dizisi Netflix'te rekor kırdı
Karantinada kadınlık halleri
Eda Köprü Yılmayan  Covid 19 salgınının hayatlarımızdaki dönüşümünden tiyatro da nasibini aldı. Türkiye’deki tiyatro izleyicisi 24. İstanbul Tiyatro Festivali’yle yeni bir deneyim yaşıyor. Ekrana uygun formatta hazırlanan dijital oyunlarla tiyatro festivalini takip etmek mümkün. Karantina döneminde farklı kadınların hayatlarını ekrana taşıyan ‘Her Güne Bir Vaka’ oyunu öne çıkanlardan biri. Yedi kadının hikâyesini izliyoruz.  Boğaziçi Gösteri Sanatları Topluluğu’nun (BGST) sahnelediği ‘Her Güne Bir Vaka’ oyunu haftanın her bir gününü temsil eden kadınların karantina döneminde yaşadıklarını anlatıyor. Oyunun yazarı Türkiye’de feminist tiyatro ve kadın oyunları denilince akla ilk gelen isimlerden Sevilay Saral, yönetmeni ise Aysel Yıldırım. Oyuncular; Ayşenil Şamlıoğlu, Duygu Dalyanoğlu, Aysel Yıldırım, Bulut B. Sezer, Elif Karaman, Tülin Özen ve Zeynep Okan. Salgınla birlikte evlerimize kapandığımız ilk dönemde her kadın farklı zorluklar yaşadı. Kimi hastalıkla göğüs göğüse çalışan sağlık çalışanıydı, kimi kocasından şiddet gördü, kimi 65 yaş üstü olduğu için sokağa çıkamadı, kimi evde hiç bitmeyen işlerden bunaldı, kimi kadınlar ise çalışmak zorunda olduğu için sokaktaydı. Sevilay Saral yedi kadının hikâyesini Covid 19 salgını henüz ülkemizde yaygınlaşmadan, eşinin tedavisi için zorunlu olarak hastanede bulundukları izolasyon sürecinde yazdığını belirtiyor. Bu metin için onu besleyenlerin hastane odasında kendisini arayan, karantinada yaşadıklarını, duygularını aktaran insanlar ve medyadan okuduğu hikâyeler olduğunu söylüyor.  CİĞERİM PERT, SÖZÜM MERT!   Oyunda her bir kadın bir günü temsil ediyor. Bayan Pazartesi bir hemşire. Hastalığa yakalanma sürecini anlatıyor ve sağlık çalışanlarından sıklıkla duyduğumuz şu sözleri tekrarlıyor: “Bizi korumadılar.” “Ciğerim pert ama sözüm mert” diyen hemşirenin hastalık nedeniyle karantinada kaldığı süre yıllık iznine sayılıyor.  SAVAŞIRSAN GÜÇLÜSÜN  Bayan Salı Rotterdam’da yaşayan, dayısının hastalık haberi üzerine annesi ve erkek kardeşiyle apar topar Türkiye’ye gelen gurbetçi bir kızın hikâyesi. Haksızlığa uğramış, babasının büfesinde çalışırken dükkânın denetimini yapan Hollandalı bir gençle arkadaş oluyor ve bildik hikâye, kimsenin dilinden kurtulamıyor. En sonunda ailesi çözümü ondan habersiz kızı memleketine bırakmakta buluyor. Kimliksiz, pasaportsuz kalan Bayan Salı dayısının yanında kalıyor ancak Covid 19 nedeniyle karantinada. Tek amacı Rotterdam’a geri dönüp öcünü almak.  65 YAŞIN ÜSTÜNDESİN AYAKALTINDA DOLANMA!  Bayan Çarşamba 70 yaşında emekli bir öğretmen. Eşini kaybetmiş, iki çocuk annesi. Oğlu Amerika’da, annesinden uzakta. Kızı ise her şeyi, eli hep annesinin üstünde. Bayan Çarşamba 65 yaş üstüne uygulanan sokağa çıkma yasağına isyan ediyor. Kızgınlığını “Bizleri nasıl sosyalleştireceklerini düşünmediler. Bize ayakaltında dolanmayın, doğru evinize gidin” dediler diye aktarıyor.  İKİ AYAKLI VİRÜSLERE DÖNDÜK  Bayan Perşembe bir kurye. Her gün bir kamyon mal boşattıklarını, salgınla birlikte ise bunun iki, üç kamyona çıktığını söylüyor. Evde kalma süresi uzadıkça artık şirkete tırların geldiğinden dem vuruyor. En çok ağırına giden ise evden çıkmadan alışveriş yapmanın konforunu yaşayan bir kadının kargosunu teslim ederken üzerine dezenfektan sıkması. “İki ayaklı virüslere döndük” diyerek üzüntüsünü aktarıyor. Kargo şirketinin sahibi ise hastalıktan korktuğu için ortalıkta yok. Çünkü patron! Ancak uzaktan kontrole devam. Çalışanlara gönderilen motivasyon mesajlarının ardı arkası kesilmiyor.  HAYAT EVE SIĞAR AMA ÖLÜM DE SIĞAR  Bayan Cuma’nın hikâyesi ise çok tanıdık. Kadınların her gün öldürüldüğü bir ülkede, devletin vatandaşını koruyamadığı bir coğrafyada ‘Hayat eve sığar mı?’ sorusunu cesurca soruyor. Koca dayağından komşusunun fikriyle akıllı bir şekilde kaçmayı başaran bir kadının öyküsü Bayan Cuma’nınki. Her gün yediği dayaktan, üç çocuğun koşturmacasından, üstelik aynı evin içinde bir de kayınvalideden bunalınca çözümü Covid 19’da buluyor. İlk kez kendisine ait bir odada karantinanın keyfine varıyor.  ESKİDEN PRENSESTİM ŞİMDİ KÜLKEDİSİ OLDUM  Bayan Cumartesi ise tanınan bir sosyal medya fenomeni. Ev yaşamı, çocukları pozitif yaşamıyla takipçilerine reçeteler sunuyor ancak salgınla birlikte kendi derdine derman olamaz hale geliyor. Şu sözleri çok çarpıcı: Eskiden prensestim şimdi külkedisi oldum. COVID 19 MÜCBİR SEBEP SAYILMAZ  Haftanın son günü Pazar’da ise bir oyuncunun yaşamına tanıklık ediyoruz. Sette Covid 19 vakası çıkmasına rağmen çalıştırılmaya devam eden, dünyayı kasıp kavuran salgının mücbir sebep sayılmadığı bir iş ortamında mücadele eden bir oyuncunun hikâyesi.  ‘Her Güne Bir Vaka’ isimli dijital oyunun gösterimi 14 Aralık tarihine kadar devam edecek. Biletix sayfası üzerinden biletinizi alıp evde yeni bir tiyatro deneyimine hazır olun. Her ne kadar sahnenin kokusunu, büyüsünü üzerinde hissedemeseniz de çarpıcı bir yapım sizi bekliyor. “Her şeyi İskoçya’ya borçluyum”
Uzaklardan göz/kulak kesilmiş bekliyorduk. Adaylar, finalistler derken yılın Booker ödülü galibi belli oldu. İskoç Douglas Stuart, kısmen otobiyografik ilk romanı “Shuggie Bain” ile Booker’ı aldı. Stuart’ın rakiplerinin da zorluklar içinde insanlıklarını muhafaza etme mücadelesi verenler üzerine yazması jürinin işini de zorlaştırmıştı: Diane Cook (The New Wilderness), Avni Doshi (Burnt Sugar), Tsitsi Dangarembga (This Mournable Body), Maaza Mengiste (The Shadow King) ve Brandon Taylor (Real Life). Douglas Stuart’ın anlattığı 1980’lerin Glasgow’unda alkolik bir anne ile küçük oğlunun hikâyesi, kişiselliği, yoğun duyguları ile diğerlerini atlatarak jüriyi yanına çekmiş olabilir. Başka yıllarla mukayese edilmeyecek kadar farklı olan 2020’nin Douglas Stuart açısından bir başka özelliği ise, 1980’lı yıllar Glasgow’unu ve o zamanda, orada bulunmanın, yaşamanın zorluklarını anlatırken, bu hayatlar günümüz insanlarının ilgisini çeker mi diye endişeye kapılmanın ne kadar boş oluşunu fark etmesi. “Kurmaca” olduğu konusunda ısrar etmekle birlikte kendi çocukluğundan duygular, yaşanmışlıklar barındıran kitabın Glasgow’unda olup bitenler bazen bugüne de uygun düşmeleriyle insanı şaşırtıyor. 1980’ler Glasgow’u ile günümüz Glasgow’u arasında dikkat çekici benzerlikler var. Örneğin, Stuart kendini tarihi bir roman yazmış sanırken bu yılın olayları kitaba bir de ‘aciliyet’ kazandırdı. “Bedava okul yemekleri hakkında bütün bir bölüm vardı. Sonra 2020’de bir bakıyoruz, bir spor yıldızı hükümete salgının ortasında çocukları doyurmalarını söylüyor.” Böylece ya Manchester United’ın yıldızlarından Marcus Rashford’un kampanyası o günlerin bir parçası olmuş ya da 1980’ler Glasgow’u bugünün Glasgow’unun bir parçası hâline gelmiş. Shuggie ile annesinin hikâyesi bütün bir aile ile başlıyor. Ama gözü zaten dışarıda olan babası karısı ile üç çocuğunu bırakıp gidiyor. Anneleri Agnes Bain yoksulluğa, türlü eşitsizliğe, kadınlara biçilmiş role, toplum dışı kalmaya ancak gittikçe miktarı artan alkolle tahammül edebiliyor. İki büyük kardeş Leek ve Catherine gidince küçük Shuggie annesinin tek desteği olarak kalıyor. Yazar Stuart 1980’lerde Margaret Thatcher’ın ekonomik programının talan ettiği mahvolmanın eşiğindeki yoksul şehrinin göbeğinde iflah olmaz, darmaduman, kendini yok etme eğilimli bir anne ile ondan sorumlu küçük oğlunun karşılıklı sevgisinin hikâyesini anlatıyor aslında. Bazen umutsuzluğun eşiğine geliyor ama o eşiği geçmiyor. Bir ilk romanda ender rastlanır üslubu kitabı fazla duygusal olmaktan kurtarıyor. Belki de şimdi 44 yaşında New York’ta hayat arkadaşıyla yaşayan moda tasarımcısı Stuart’ın kitabı ancak on yılda yazmasına şaşmamak gerek. Neyse ki artık hızlanmış. İkinci romanını bitirip üçüncüye başlamış. Onların ilk kitap gibi 32 yayıncı tarafından geri çevrileceğini sanmıyoruz.  Shuggie’nin annesi gibi Stuart’ınki de oğlu 16 yaşındayken alkolden öldü. “Ama bu bir kurmaca, yoksa yedi yaşında bir çocuğun yaşadıkları yetersiz kalırdı. “Shuggie Bain” çocukların kusurlu anne-babalara duydukları kayıtsız şartsız sevgi üzerine, umudun her gün bir anlamda yenilenmesi üzerine.” Aslında Shuggie de annesi de oldukları yere “yabancı”. Oğlanı akranları “tuhaf” buluyor, anne ise zaten içkici. Can havliyle birbirlerine tutunuyorlar. “Büyüme çağında olduğum çocukla bugün New York’taki yetişkin kişiliğim çok farklı insanlar gibi. Her şeyi İskoçya’ya borçluyum. Bu kitap Glasgow’un, yoksulların, eşcinsellerin sesi. İskoçya’nın batı kıyısında kendimizi herhangi bir konuda olağanüstü görmek ayıptır. Çok sıkıntı çektiğimizden dem vursak büyükanneler “Hıh! Sen de sıkıntı mı çektin?” derdi.” Douglas Stuart, çoğunlukla orta sınıftan okurlar için bir tür “yoksulluk safarisi” yazdığının farkında. “Şöyle alıcı gözle bir baksalar, belki bu insanları anlarlar.” Her şeyi İskoçya’ya borçlu olduğunu düşünüyor. “Toplumsal bir doku vardı, toplumsal bir ağ. Düşecek gibi olsun seni yakalardı. Her şeyimi İskoçya’ya borçluyum.” Umutsuzluk bataklığında umut çiçekleri
Yaşar Öztürk Her yüz kişiden birinin yaşadığı bir dramı cesaretle seslendiriyor, Elyn R. Saks. İnsanın en mahrem yeri denince hep akla cinsellik geliyor olsa da gerçekte bu yer, akıl. Bedensel bir hastalığınız, aksaklığınız, eksikliğiniz varsa bunu dillendirmek de karşıdakilerin sizi anlaması da kolaydır. Ancak akıl, duygu ve durum bozukluğu söz konusu olunca işin rengi değişiyor. Toplumun, ailenin ve bireyin bunun farkına varması, anlaması, anlayış göstermesi biçim değiştiriyor.  Tehlikeli, bulaşıcı hastalıklar karşısında bile acıma, anlama ve yardım etme duygu ve düşüncesi baş gösterirken akıl sağlığı konusunda empati yok oluyor.  Dışlama, duvarlar örme, uzaklaşma ve uzaklaştırma devreye giriyor. Bir de “Deli” damgası vurulursa o zaman durum daha yakıcı oluyor. HEM HASTA HEM HEKİM  İngiltere ve ABD’de dünyanın en ünlü üniversitelerinde okuyan Elyn R. Saks hem hasta, hem hekim, hem de hukukçu olarak damdan düşenlerin öyküsünü kendi yaşadıklarını dillendirerek anlatıyor: “Psikotik bozuklukların en ağır olan şizofreni, yaklaşık olarak her yüz kişiden birini etkilemektedir. Bazı araştırmacılar bunun sadece tek bir hastalıktan ziyade bir dizi hastalık olabileceğini düşünmektedir ki bu da aynı tanıya sahip insanların nasıl birbirlerinden bu kadar farklı görünebildiklerini açıklayabilir. Her halükarda, şizofreni her ne olursa olsun, kesinlikle “kişilik bölünmesi” değildir, gerçi bu ikisi kamu tarafından sıklıkla birbirine karıştırılmaktadır; şizofrenik zihin bölünmüş değil, parçalanmış zihindir. (..) Şizofreni yavaş yavaş yayılan, zaman geçtikçe sezilemeyecek bir şekilde yoğunlaşan bir sis gibi çöker. İlk başta gün yeterince aydınlıktır, gökyüzü berraktır, güneş omuzlarınızı ısıtır. Ama çok geçmeden etrafınızda hafif bir sis oluştuğunu fark edersiniz ve hava da artık o kadar ılık gelmez. Bir süre sonra, güneş kalın bir kumaşın ardında kalmış loş bir lamba gibi olur. Ufuk gri bir pusun ardında kaybolmuştur ve akşamüstü karanlığında üşümüş ve ıslanmış halde dururken rutubeti akciğerlerinizde yoğun şekilde hissedersiniz. Benim için (ve benim gibi birçok kişi için) bu sisin ilk kanıtı sağduyu çerçevesinde temel düzey kişisel hijyende -akıl sağlığı camiasında öz bakım becerileri ya da günlük yaşam faaliyetleri denilen- kötüye gitme, azalmadır.”  Bu aşamada aile, gerçek dostlar ve hekimlerin önemine değinen Elyn: “Gerçek dostlar bu dünyada izleyeceğimiz yolun haritasını çıkartmamıza yardım ederler ve benim durumumda da –net düşünebilme yetimi yavaş yavaş kaybetmeye başlamama yol açan şizofreninin ilk karışık sinyalleriyle- Kenny adeta bir ormanda bana kılavuzluk eden biriydi. Dikenli ve taşlı, sert dönemeçlerle dolu bir yolda yürüyorsanız kolayca kaybolabilir, yorulabilir ya da cesaretinizi yitirebilirsiniz. Her şeye büsbütün boş vermek sizi cezbedebilir. Ama nazik ve sabırlı bir insan gelip de, “Zorlandığını görüyorum; hadi, beni izle, yolunu bulmana yardım ederim,” diyerek elinizi tutarsa, yol üstesinden gelinebilir bir hale gelir ve yolculuk da daha güvenli bir hal alır.”  HER ŞEYİN CANI CEHENNEME  Beynin kimyası ve iç yapısındaki hastalık, rahatsızlık kişinin yakınındaki kişilerin ayrılığı, uzaklaşması ile yattığı pusudan çıkıp gemleri eline alıyor. Dostlarıyla geçirdiği zamanları kendini yuvasında hissettiği anlar olarak yazan Elyn: “Onlar benim için bir aile olmuşlardı ve genellikle de asıl ailemden beni daha fazla kabulleniyorlardı. O zamanlarda beni ailemden daha iyi tanıdıkları kesindi. Şimdi ise bunların hepsi sona ermişti. Onların dostluğu olmadan, gülüşmelerimiz olmadan, kılavuzluğu ve bilgeliği olmadan ben ne yapacaktım?(...) Beynimin bir kısmıyla onun söyledikleri işitmiş ve inanmıştım. Diğer kısmıyla bocalamaya başlamıştım. Gün içinde çılgın gibiydim, geceleri ise uykusuzdum. Davranışlarım çabucak o kaotik ilk yıldaki davranışlarıma benzemeye başlamıştı. yine bağırıp çağırıyordum, kontrolümü kaybetmiştim, Kahkahalarım sık sık histeriye doğru ivme kazanırken aptalca şeylere cesaret ediyor, aptalca şeyler yapıyordum. Birkaç kez insanların bana korkuyla baktıklarını fark etmiştim. Bırak ‘baksınlar’, diye düşünmüştüm. Umurumda değil. Her şeyin canı cehenneme!”  En zor olan ailenin, toplumun dışında bireyin kendisinin de hastalığı ve tedavisini, kabul etmemesidir. Elyn’a, “Derhal bir psikiyatriste başvurman gerekiyor”, “İlaç almalısın, tehlikedesin” sözleri etkisiz kalıyor. Günlerce ne uyumuş, ne banyo almış ne de giysilerini değiştirmiş. Berbat göründüğünün kendisi de farkındayken, Elyn: “Benim durup dinleyecek sabrım yoktu. Beni düşündükleri için Richard ve Jean’e teşekkür edip bana söyledikleri her şeyi düşüneceğimi söyledim. Ama ikna olmamıştım. İlaç mı? Bedenime kimyasal bir şey sokmak ve etrafta aptal aptal dolanmak mı? Hayır, bu kesinlikle hata olurdu. Bana... öğretilen buydu ve benim inandığım şey de buydu. Babamın sesi: ‘Aklını başına topla Elyn.’ İlaç almak diye bir şey söz konusu olamazdı, her şey bana bağlıydı. Ve benim pek bir değerim yoktu. Ben hasta değilim.”  ‘HASTA DEĞİLİM’ DEDİM  “Sendeki bu rahatsızlık iradesizlikten kaynaklanmıyor, Elyn. Biyokimyasal bir şey bu. Tedavi edilmeyen depresyonlar bir yıl veya daha uzun süre devam edebilir; hakikaten o kadar süre beklemek mi istiyorsun? İlaçlar birkaç hafta içinde kendini iyi hissetmeni sağlayacak. Bunlar sokakta satılan uyuşturucular gibi şeyler değil, onlar iyileşmeni sağlayacak şeyler...” Bu sözleri reddeden “İnsanlar şu veya bu hapı aldıkları için değil, bunun için çaba gösterdikleri için iyileşmeli,” diyen Elyn: “Hap almak hile yapmaktır... danışmanların sözleri kafamın içinde pirinçten koskocaman bir gong gibi çınlayıp duruyordu: “Kendi sorumluluğunu üstlen.” Ağzıma bir hap sokma fikri midemi bulandırıyordu. Ayrıca iyileşmek için bir ilaca ihtiyacım olacak kadar zayıf karakterli birine dönüşmüş olmam fikri de aynı şekilde mide bulandırıcıydı. “Ben hasta değilim” diye karşı çıktım.”  “Aramızda insani bir temas vardı ve bu da benim açlığını çektiğim bir şeydi” dediği kişiler onu ilaç almaya ikna etse de “Psikozlu olduğunuzda, fanteziyi gerçeklikten ayıran duvar dağılıp gider; kafamın içindeki fanteziler gerçekti ve her şey gerçekten de olup bitiyordu. Gördüğüm imgeler, eylemlerim bunların hepsi gerçekti ve bu beni çılgına çeviriyordu” diyor, Elyn.  Şizofreniyi tanımlayan Elyn: “Kişinin gerçeklikle bağının çok büyük oranda kopmasına yol açan bir beyin hastalığıdır. Bu hastalığa genellikle sanrılar, yani sabit ama yanlış inanışlar (binlerce insanı öldürdüğünüzü düşünmeniz gibi) ve hatalı duyusal algılar, yani halüsinasyonlar eşlik eder (az evvel bıçaklı bir adam gördüğünüzü sanmanız gibi). Kişinin konuşması ve mantık yürütüşü tutarsızlık ve anlamsızlık derecesinde düzensiz ve karmaşık bir hal alabilir” derken umudu da ekliyor: “Zeka disiplinle birleştiğinde her türlü zorluğun üstesinden gelebilir(...) Bir sırrı gizlemek için yalan üstüne yalan söylemek kendimi kötü hissetmeme sebep oluyordu ama ne yapayım ki akıl hastalığı üzerinde bir fiyat etiketiyle birlikte geliyordu ve ben de etikette yazan fiyatı ödemeye razıydım.” Bedelini en ağır biçimde ödediği hayatını anlatarak Elyn R. Sacks umutsuzluk bataklığından umut çiçekleri uzatıyor. ‘Bir Başkadır’la yeniden gündeme gelen Ferdi Özbeğen’in Şan konserlerinin hikâyesi
Netflix’te yayımlanan “Bir Başkadır” dizisinde bölümlerin kapanışında piyanist Ferdi Özbeğen’in 1983 yılında Şan Tiyatrosu’nda verdiği konserin görüntülerine yer verildi. Özbeğen 40 kişilik orkestrasıyla Şan Tiyatrosu’nda sahne alıyor. Gazeteci Ali Rıza Türker’in sanatçının vefatından kısa bir süre önce Ferdi Özbeğen’in hayatını anlatan bir kitap çalışma hazırlıyor. Kitap, Özbeğen’in ağzından yazılmış.  Aykırı’da yer alan habere göre, “Şöhret Dediğin” isimli kitapta Ferdi Özbeğen, Şan Konserlerinin hikayesini şöyle anlatmıştı: “O zamanlar İstanbul’da konser verecek güzel ve büyük salonlar vardı. Başta Atatürk Kültür Merkezi ve Şan Tiyatrosu. Bir devlet kurumu değildi, ama Şan Tiyatrosu anormal ilgi görüyordu. Rahmetli Egemen Bostancı’nın girişimiyle müzikaller ve benzer prodüksiyonlar heyecan verici kalabalıklar yaratıyordu. Şan Tiyatrosu böylelikle şanlı bir Kültür Merkezi olmuştu. EĞLENDİRİCİ PİYANİSTLER KÜÇÜMSENİYORDU Müzikallerin ağır bastığı bu ortamda Şan Tiyatrosu’nda konser vermek için çok istekliydim. Ama yaptığım müzik türü konsere uygunsuzluğunu çıkarıyordu karşıma. Örneğin dönemin entelektüelleri “eğlendirici piyanistleri” küçümsüyordu. Ortada kalan eğlendirici piyanistler adına bu komplekse kapılmalı mıydım bilemiyorum. Bunları düşünürken Marmaris Martı Otel’deydim. Yazları bir-iki ay gidip kalıyordum orada. Sahibi Halit Narin’de bana ıskonto yapıyordu. İstanbul’un ne kadar kalburüstü kodamanı varsa Martı’ya gelirlerdi. 1980-1983 arası yıllar, İstanbullular daha güneyi keşfetmemişlerdi. Martı Otel'in yıldızı parlıyordu. İlginin bir başka sebebi de Marmaris Festivali'ydi. FERDİ HERHALDE AKLINI OYNATTI Şan Tiyatrosu'nun işletmecisi Egemen Bostancı, yardımcısı Mustafa Oğuz ve ekibin diğer çalışanları, Marmaris Festivali'ni yaparken Martı Otel'de kalıyorlardı. Bir sabah kahvaltı ortamında Egemen Bostancı'ya konser planımı açıkladım. Şan Tiyatrosu'nda seri konserler vermek istiyordum. Amacım sıradan değil senfonik bir orkestrayla sahneye çıkmaktı. Hatta devlet senfoni orkestrası müzisyenlerinden yararlanmaktı. Düşüncelerimi aktardıktan sonra bir sessizlik oldu. Bu sessizlik ve Egemen'in yüzündeki ifade sanki bir an evvel oradan gitmemi emrediyordu. Sorasında kulağıma gelenler ilginçti. “Ferdi herhalde aklını oynattı” demişler. Yaz bitti, kış sezonu başlayacak. Rana Cabbar ben dayımın oğludur ve çok değerli bir tiyatro sanatçısı Sait Hop Sait adlı bir müzikalin yönetimini vermiş ona Egemen. Fakat sıkıntılar var, kadro kurulamıyor, provalar aksıyor ve koca Şan bir türlü açılamıyor. Bunları almış bir düşünce. Karalan bağlamışlar. Şimdilerde menajerlik yapan Lisa Tüna bu karamsar tabloyu dağıtmak için benim teklifimi hatırlatmış Egemen Bostancı’ya. Olur mu, olmaz mı tartışmaları yaparken bana telefon açtılar. Benim de bu Sait Hop Sait projesinden haberim yok, bir anda kanımın donduğunu hissettim. Büyük bir şaşkınlık içindeyim.  “Osman’la bir konuşayım sizi arayacağım,” dedim. Kendimi rüyadaymış gibi hissederken Osman’ı aradım ve “merak etme, hallederiz,” dedi. Osman İşmen, hemen kırk kişilik bir orkestra kurmanın hazırlıklarına başladı. Altyapı enstrümanlarının yanında yirmi bir adet keman ekledi. Telefon trafiğiyle ilişkiler kuruldu. Ve provalar başladı. Tereyağından kıl çeker gibi her şey yolundaydı. Konserlerin başlama tarihini tespit ettik, ilanlar hazırlanmaya başlandı. Ama işe güvenleri yoktu. Bu nedenle önemsemez bir davranış içindeydiler. Ben de hayatım da hiç yapmadığım bir işe kalkışmıştım. İçim titriyordu. Bir alamete binmiştik, nereye gittiğimizi bilmiyorduk. Masrafları kısarken “dekor mekor yapamayız,” dediler. Ben de “Yapmayın siyah bir perde çekin,” dedim. Siyah perdenin sonra sahnede sabit olduğunu öğrendim. Orkestranın düzenli oturması için setler gerekiyordu. Kuliste oda sıkıntısı yaşandı, müzisyenler üst üste neyse Osman’ın takibiyle taşınmalar ve yeni elemanlar, sahne kurulmuştu. Piyanoyu çalıştığım lokalden getirmiştim, kuyruklu muhteşem bir piyanoydu ve akordu kendim yaptırmıştım. Provaların sonuna doğru benden kaç para istediğimi sordular. PARA İSTEMİYORUM, SADECE ORKESTRANIN PARASINI VERİN Ben de “Para mara istemiyorum sadece orkestranın parasını verin,” dedim. O günkü parayla müzisyen başına ikişer, üçer bin lira bir ücret düşüyordu. Mozart, Beethoven çalan müzisyenler Ferdi Özbeğen’e eşlik edeceklerdi, bana güvenmiyorlardı. Ama profesyonel duygular içinde bunu pek kafama takmadım, önümüzdeki provalarda ne yapacağımı biliyordum. Gala cuma gecesi yapılacaktı. Pazartesi aletler kuruldu ve alt yapı enstrümanlar geldi. Piyano, bas gitar, davul ve perküsyon gibi aletleri duyduk önce. Sonraki üç gün yaylılar başta olmak üzere orkestranın tamamıyla provaları bitirdik. Ben provalar boyunca sıradan bir şarkıcı edasıyla, şarkıları mırıldandım. Şarkılarda esas sesimi onlara duyulmamıştım. Bu bir taktikti... Nasıl bir taktikse. Bunun adı biraz uyanıklıktır. Nitekim Osman İşmen’e demişler ki; “Yahu nedir bu, bu sesle mi okuyacak?” Osman da demiş ki; “Merak etmeyin daha iyi okuyacaktır, ben onu tanırım.” Osman benim yaptığım hilenin farkındaydı. Buradaki gizem şudur: Bir sanatçı olarak provalarda bütün gücünüzü gösterirseniz, konser sırasında aynı gücü sergileyemezseniz orkestra size doğru çalmaz. İşte, bu nedenle provalarda kendimi sakladım. Tabii uzun yıllar birlikte çalıştığın orkestrayla bunu yapmana gerek yoktur. Yılları aşan müzikal ortaklık önemli bir ambiyans sağlamıştır. Orkestrayla uyum önemli olduğu kadar sahnenin görselliği ve programın akışı da çok önemliydi Allah’tan benim bu konuda da gördüklerime dayalı bildiklerim vardı. Her yıl Paris’e giderdim. Paris’in dünyaca ünlü Olympia sahnesinde Jilber Bequed Serge Regiani gibi dünyaca ünlü usta yorumcuların konserlerini izlemiştim. Onların formatın aynısını Şan Tiyatrosu’nda uyguladım. Perde açılmadan önce salonun ışıkları sönüyor ve orkestra ilk parçasını enstrümantal olarak icra ediyordu. Şarkı bitip perde açıldığında seyirciler orkestrayı alkışlıyordu. Sonrasında salonun ve sahnenin ışıkları kısılıyor ve ben Olympia’dan aldığım alıntılarla ufak bir spot ve takip ışığıyla sahneye çıkıyordum. İlk şarkıyı sabit bir mikrofonla söylerken ellerimi kullanma imkânı buluyordum. Sahaya 2-0 galip çıkmıştık. Sanatçının sanatçıdan etkilenmesinin mutlu bir sonucuydu. Orkestranın sesinden başka hiçbir şey duymuyor ve görmüyordum. Seyirci tarafında sadece karartılar oturuyordu. Salonda hiçbir ses yoktu. İçime bir kurt düştü. “Beğenmediler herhalde,” dedim. Protestoyla karşılaşabilirdim. Yenilikti yaptığım, bir sınavdı. Türkiye’de ilk defa yapılıyordu. KEMANCILAR ARŞELERİYLE SEHPALARINA VURUYORDU Allah’tan bu ilk adımı müzikseverler bağırlarına bastı. İlk parça bittikten sonra alkışlar bir gök gürültüsü haline dönüşmüştü. Bu moralle birinci şarkı, ikinci şarkı derken ilk bölümü selametle bitirdik. Orkestraya da alışmıştım. Şarkı bitimlerinde kemancılar arşeleriyle sehpalarına vuruyorlardı. Bu onların alkışları demekti. “Tamam, orkestrayı tavladık,” dedim içimden. Alkışlar beni çok mutlu etmişti, ama salon dolu değildi. İlk konserime beş yüz kişi gelmişti. Yeterli değildi benim için. Bu salonun yansıydı salonu doldurmamız gerekiyordu. Konserin ilk günü kulise Hürriyet gazetesi muhabirlerinden Hami Alkaner gelmişti. Konseri dinlemişti. Kendisinden destek istedim. Benim bu girişimim o güne kadar hiçbir gazete de haber geçmemişti. Hami Abi, kuliste bir resim çekti ve ertesi günkü Hürriyet’in arka sayfasında büyük bir haber ve küçük bir resim olarak yayınlandı. Cumartesi günü geldi o gün matine suare yapıyoruz... Matine bin iki yüz kişi oldu. Suare ise üç yüz sandalye ilavesiyle bin beş yüz sayısına ulaştı. HERKES ŞAN KONSERLERİNİ KONUŞUYOR Konserlerim sonraki haftada devam etti ve on iki defa sahne aldım, Şan Tiyatrosu’nda. Büyük bir sükse yaratmıştım. Konserlerdeki başarım yazılı basında sonra sayfa sayfa yer aldı. On üçüncü gün oldu, Egemen Bostancı büyük bir keyif içinde konserlere devam etme niyetini söyledi. Ben de kabul etmedim. Çünkü bu başarıyı tadında bırakmak istiyordum. Seneye aynı sayıda bir kez daha yapmanın yararlı olacağı inancındaydım. Zaten para pul almıyordum. Rahmetli Egemen’in bütün ısrarlarına karşı çıktım. Süksemi bir yıl sonraya taşımak en akılcı yoldu. Ben de bunu yapmıştım. KONSERLERİME GELEMEYEN HAYRAMLARIM İÇİN 1 LİRA YAPMIŞTIM 1982 yılında yaptığım Şan konserleri, lokal çalışmalarımda beni dinlemeye gelemeyen hayranlarımla buluşmama sebep olmuştu. Ben bu konserlerden para almazken bilet fiyatlarının bir lira, on lira gibi fiyatlarla satılmasını istemiştim (bugünün 1 lirası gibi). Böylelikle dar gelirli memur da gelebiliyordu onların müdürü de. İkinci konserler serisini yirmi bir gece yaptık. Bu seriye inanılmaz talepler geldi. Millet izdiham halinde camlar çerçeveler kırılıyordu. Bu yüzden Şan Tiyatrosu’nun gişesinin yerini iki kez değiştirmek zorunda kaldılar. Bana gelen çiçekler giriş kapısından caddeye kadar taşıyordu. Ekim ajanda kış başında yaptığımız konserler çok başarılı geçti diye Mayıs ayında da tekrarlamaya karar verdik. Bir yıl içinde iki kez konserler dizisi yapmak ne kadar doğru olacaktı? Bu kaygıyı içimde taşırken, İstanbul’da tahminen on konserlik bir diziyi gerçekleştirdik. O yıl Mayıs ayında çok ciddi sıcaklar yaşanıyor, klima falan hak getire bu sebepten son konserlerim başarısız geçmişti. Ama üç bölüm halinde yaptığım Şan Konserleri meslek hayatımın en gurur verici olayıdır. Bana maddi olarak katkısı olmamıştı, ama önemi yoktu. Son konserlerde orkestraya kırk tane smokin ceket yaptırdım. Mavi gömlek ve papyonları da ilave ederek müzisyenleri giydirmiştim, ama aslında kendimi ödüllendirdim." Sesler yüksek çıkmıyor diye acı yok sanılmasın
IŞIL ÇALIŞKAN Heavy metal müziğin ülkemizde parmakla gösterilen temsilcilerinden Pentagram, üç yıl sonra yeni albüm müjdesini bir şarkıyla verdi. Şarkısında, “Davullar çalınsın/Köleler uyansın/Silahlar yakılsın/Bu düzen yıkılsın” diyen grup adeta manifesto niteliğindeki “Bu Düzen Yıkılsın” isimli parçayı dinleyiciyle buluşturdu. Pentagram, müziğin gücünü kullanarak, kadın cinayetlerine, savaşlara ve yanlış politikalara “Dur” diyor. Grup üyeleri Ogün Sanlısoy, Demir Demirkan ve Tarkan Gözübüyük ile yeni şarkılarını, ufuktaki albümü ve 33 yıllık kariyerlerini konuştuk. ► “Bu düzen yıkılsın” dönemin şartlarına bir isyan, adeta bir manifesto niteliğinde. Kadın cinayetleri, savaşlar, yanlış politikalar… Tüm bu haksızlıklara müziğinizle “dur” diyorsunuz. Artık protest şarkı sözleri çok az üretiliyor. Bu durum dönemin şartlarıyla ne kadar ilişkili sizce? Ogün Sanlısoy: “Dur” denilmesi gereken, yolunda gitmeyen çok mevzu var. Hayatımızda, mahallemizde, şehrimizde, coğrafyamızda, dünyanın her yerinde. Kiminin gözünü kapayıp yok saydığı, kiminin yüreğini yakan, kimi "Benim başıma gelmedi, bana ne” derken, kiminin “Benim başıma geldi, başkasının başına gelmesin” diyerek uğraş verdiği, gözlerimizin önünde olurken, görmezden geldiğimiz, kulaklarımızın yanında bağırılırken, duymazdan geldiğimiz çok olay oluyor her gün. Haksızlık, hukuksuzluk, adaletsizlik fışkırıyor her yerden. Bazen insan kendini zor tutuyor. Dişlerini, yumruklarını sıkıyor. Herkesin isyan noktasında kendini ifade ediş biçimi vardır. Biz müzik ile ifade etmeye çalışıyoruz. Otuz üç yıl oldu yazalı, çalalı, söyleyeli, hala da aynı. ► Nasıl bir dünya dilerdiniz peki? Tarkan Gözübüyük: Bütün insanların yemek, barınma ve sevişme kaygısı duymadan en az bir kaç nesil aynı evlerde yaşlanabildiği bir dünya dilerim. Herkesin bir meslek öğrenip en az ustası kadar verimli olduğu, özgürce seyahat edebildiği, hiç yalan söylemeden yaşayıp sevdiğine layık olabildiği bir dünya. UMUT İLE BEKLENTİYİ KARIŞTIRMAYALIM ► Ufukta umut var mı sizce? Demir Demirkan: Umut ile beklentiyi karıştırmayalım. Eğer "özlemini duyduğumuz dünya gerçekleşecek mi?" diye soruyorsanız cevabı “Hayır'. Ama, umudumuz var mı? İnsanlıktan, kendini kurtarabileceklerinden veya dünyanın hala insan yaşamını destekleyecek bir gezegen olarak kalmasından umudum var benim. Bir yolu bulunacak, ama iyi ama kötü; büyük ihtimalle "iyi" diyemeyeceğiz. ► Bu parça yeni albümü ne kadar temsil ediyor peki? Hali hazırda yayımlanmamış iki parçanız daha var. Albümle ilgili ipucu var mı? Tarkan Gözübüyük: On şarkılık albümün kayıtları Sony Müzik’in iş birliğiyle Babajim İstanbul’da yapılıyor. 2021 yılı içinde yayımlanacak. Ekibin tam kadro bütün parçalarda yer aldığı özel bir yapım. Konuk müzisyenler de katılacak. İlk kaydedilen üç şarkı, yapımın geneli hakkında ipucu verebilir. ► Yaşanılan dönem popüler olan müziği ne kadar ve neye göre etkiler sizce? Ogün Sanlısoy: Etkiledi bile. Pandemi döneminde, yeni önlemler olarak ilk önce konserler, festivaller, etkinlikler durduruldu. Herkes ekonomik olarak zor durumda kaldı, geleceğiyle ilgi, sonrasında ne yapacağıyla ilgili bilgisiz, fikirsiz kaldı. Müzik aletini, ekipmanını satanlar, başka işlerle uğraşmaya başlayanlar oldu. Alternatifler arandı. Sanal konserler denendi. Nadir başlayan performanslar, oturma düzenli ve sınırlı katılımlı olarak yapıldı. Bir süre sonra tekrar durduruldu. Bir araya gelerek yaptığımız provalarımız ve performanslarımız çok azaldı. Büyük performanslar yerine, akustik küçük oluşumlar talep edilmeye başlandı. Çok kişiyle değil, az kişiyle yapılan aranır oldu bir anda. Belki işsizlik ve ekonomik sıkıntı yaşandı ama bir taraftan da evde müzikle, enstrümanınızla çalışabilmek, kendinizi her yönden geliştirebilmek için de geniş bir zaman kaldı. Bu dönemi üretim ile geçiren çok kişi olduğunu düşünüyorum ve sanırım önümüzdeki yıllarda bu dönemin eserleri ortaya çıkacaktır. Kim bilir neler üretilmiş, ne cevherler yetişmiştir.  ► Kurulalı tam 33 yıl geçmiş, dile kolay… Pentagram 33 yaşında bir yetişkin şimdi. Onun karakterini nasıl anlatırsınız? Ogün Sanlısoy: İhtiyar delikanlı. Tarkan Gözübüyük: Şanslıyız ki müzik bizim kuşak için de kıymetli oldu. On binlerce güzel insanla ortak bir hikâyemiz var. Tanıştığım tüm meslektaşlar adına, herkes içindeki sevdiği şeyleri işine yansıtmaya, olumsuz gördüklerini uzak tutmaya çalıştı. Pentagram da, grupla yolu kesişen herkesten bir parça taşıyor. BİZİM KUŞAK MÜZİSYENLER SERMAYESİZ İŞÇİ SINIFINDA ► Manowar, Metallica, Slayer, Megadeth gibi büyük gruplarla birçok kez aynı sahneyi paylaştınız. Bu durum bir grubu nereye taşır? Tarkan Gözübüyük: Bizim kuşak müzisyenler ekonomik olarak çoğunlukla sermayesiz işçi sınıfında. Şanslı olanların belki aile yadigârı bir evi vardır. Genelde sermaye olarak el emeği konur. Çoğumuz geçinmek için aynı zamanda eğitmenlik yapıp farklı projelerde rol alıyoruz. Herkes olabildiğince çağdaş bir iş çıkarma çabasında. Örnek gördüğünüz ustalarla sahne almak, sizi müzisyen olarak onaylıyor ve çalışmanıza değer katıyor. Her insanın taşıması gereken özgüveni hissettiriyor. ► Pandemiyle birlikte müzik dünyasının yaşadığı mahrumiyetle ilgili düşünceleriniz neler? 9 aydır müzisyenler için bir çözüm yolu üretilmiş değil. Nasıl bir gelecek öngörüyorsunuz? Ogün Sanlısoy: Acilen çözüm bulunmalı ve hayata geçirilmeli. Bu sektörde çalışanlar ve uğraşanlar büyük sıkıntılar çekiyorlar aylardır. Sesler çok yüksek çıkmıyor diye acı da yok sanılmasın. Bu müzisyenler, bu sanatçılar, bu insanlar bizim. Kaybedince üzülüyoruz sonra. Tarkan Gözübüyük: Bu konuya sadece müzisyenlerin sorunu gibi de bakmamak lazım. Salgın nedeniyle bu meslek grubunun geçim sıkıntısı doğal görülebilir. Sahne insanları normal şartlarda da bazen aylarca iş bekliyor. Herkes yakın çevresinin ikazlarına rağmen bu alanda çalışmayı tutkuyla seçer. Ne var ki dünyanın her yerinde bunca tiyatro ve konser salonu, sahne emekçilerini beslemek için yapılmadı. Bugün en çok mağdur olanlar, sahnelerden ziyade o koltukları doldurması gereken insanlar. Bence siyasi rejim, bu boşluğun toplumsal bilançosunun farkında ve uygulamalar bu eksende yapılacaktır. Şayet performans sanatlarımız artık kültürel bir ihtiyaç olarak görülmüyorsa, gelecekte bu salonlar kapanır. Bizler de icabında başka şekilde geçimimizi sağlarız. Vivarium çatır çatır!
Öğretmen genç kız ve bahçıvan sevgilisi, Martin adlı emlakçının peşine takılıp Yonder (Orası) adlı yeni banliyö mahallesine doğru ilerler. Hepsi birbirinin aynısı olan bahçeli evlerden birini, dokuz numaralı evi gezerler. Ora’da sokaklar, evler, hatta evlerin içi tıpatıp aynıdır. Martin’in de söylediği gibi bunlar, arasında anılar yaratılmasına elverişli duvarlardır. Gemma ve Tom evi gezerken emlakçı Martin’in ortadan kaybolduğunu fark edince arabaya binip şehre dönmek üzere yola çıkarlar ama ne kadar uğraşırlarsa uğraşsınlar bu düzenli banliyöden çıkış yolunu bulamazlar. Benzinleri bittiğinde gece olmuştur ve yine dokuz numaranın önündedirler. Geceyi mecburen o evde geçirirler. Sabah uyanınca bu sefer yürüyerek Ora’dan çıkmaya çalışırlar. Yüzlerce ev ve sokaktan geçen Gemma ve Tom, güneş batarken kendilerini yine dokuz numaranın bahçesinde bulurlar. O gece evi yakarlar, ertesi sabah hiç yangın olmamış gibi ev yine karşılarındadır. Evin önüne bir koli içinde bırakılmış bir bebek bulurlar. Kolide “Çocuğu büyütün, serbest kalın” yazmaktadır. Bundan sonra Gemma ve Tom, yaşamlarının sonuna dek bu ‘nezih’ semtteki güzel evde yaşayıp çocuk büyütecektir. Yaşamları pahasına yetiştirmek zorunda oldukları çocuk, büyüyünce şehirdeki emlak ofisinde Martin’in yerine geçer, Ora’ya hapsedilecek yeni çiftleri beklemeye başlar. Filmekimi 2019’da gösterilen distopya Vivarium’un öyküsü böyle gelişiyor. Hikâyenin ilerleyişinden de anlaşılabileceği gibi, Vivarium aslında modern kapitalist dünyanın bir metaforu. Zaten ‘vivarium’ kavramı da ‘akvaryum’ gibi bir kontrollü yaşam alanını işaret ediyor. Dünyanın verili vivarium sisteminde insanlar evlenir, çok çalışıp ev sahibi olur, çocuk doğurup büyütür ve bu çocuklarla sistemin sürekliliğini garanti altına aldıktan -büyütmek, evlendirmek, mülk sahibi olmak için çok çalışacağı bir iş sahibi olmasını sağlamak vs.- sonra ölür. İnsanları cazip ‘vivarium’lara hapseden, kitle kültürü endüstrisinde ürettiği hikâyelerle kölelik çarkını ‘olması gereken’miş gibi sunan bu sömürü mekanizması, her türlü ideolojik aygıtı kullanarak kendi meşruluğunu sürekli yeniden üretir. Aile ve okul gibi kurumlar artık insani ilerlemenin araçları değil, gündelik hayatın torna tezgâhlarıdır.  Distopyaları bu yüzden seviyorum; bugün yaptıklarımız ve yapmadıklarımızla varoluşumuzun içinde büyüttüğümüz çekirdeğin nelere yol açtığını, gelecekte neye evrilebileceğini sert bir şekilde yüzümüze vuruyorlar. Covid-19 günlerinde bu distopyalar daha da anlamlı tartışma dinamolarına dönüşüyor. Örneğin karantina toplumunda hızla yükselen açık ve gizli işsizliğin Vivarium’un görünmez duvarlarına çarptıkça çıkardığı çatırtıyı duymak mümkün artık. İnsanların kaybetme korkusuyla sıkı sıkıya sarıldığı metaların yabancılaştırıcı doğası geçen yüzyılda olduğundan daha fazla belirginleşti. Orası artık burası... Hele o kırılganlık hissi! Korona bize sadece kendi kırılganlığımızı göstermekle kalmıyor, üretim-tüketim-yeniden üretim-sürekli tüketim döngüsündeki ‘büyük makine’nin insan denen bu minnacık dişlilere dehşetli bağımlılığını da gösteriyor. Korona süreci biter mi, ne zaman biter, o gün dünya nasıl ve ne kadar değişmiş olur, bilemiyoruz. Zaten gerekli de değil; her distopyanın içinde çatırtılı bir ütopik moment barındırdığını bilmek yeterli. Usta oyuncu Haldun Dormen'in Koronavirüs testi pozitif çıktı
Şair-çevirmen Mojtaba Nahani: Şiir Fars kültürünün vazgeçilmez unsurudur
Nuray Salman Günbatımı (Ghoroob), Sanat ve Ekonomi (Honar ve Eghtesat) dergilerinin dünya şiir bölümünün editörü şair-çevirmen Mojtaba Nahani ile şiire ve çeviriye dair konuştuk. Mojtaba Nahani(Mücteba Nehani),1983’te Ahar’da doğdu. Ailesiyle birlikte Tebriz’de yaşayan 1983 doğumlu Mojtaba Nahani, Tebriz Üniversitesi İngilizce Çevirmenlik Bölümünü bitirdi, ardından da Siyaset Bilimi üzerine doktora yaptı. 15 yıldır çevirmenlik yapan Nahani'nin şiir ve çevirileri İran ve Türkiye’deki pek çok dergide yayımlandı. İngilizce çevirmenlik okumanıza rağmen Türkçeden Farsçaya, Farsçadan Türkçeye çeviriler yapıyorsunuz. Çevirisini yaptığınız Türk şiirleri İran’da nasıl bir ilgi görüyor? Son yıllarda Türk Edebiyatı İran'da çok ilgi görüyor ve çevirmenler de Türk şiir ve romanına merak saldılar. İranlı okurlardan da talep arttı. Şiirin yeri İran'da bambaşkadır. İran kültürünün en vazgeçilmez unsuru şiirdir. Her evde mutlaka Hafız ve Mevlana şiir kitapları bulunuyor. Böyle bir toplumda şiir okuma isteği her zaman olacaktır. Ama genel bir bakışta Türkiyeli şairlerin çoğu burada tanınmıyor. Bence çevirmenler daha kapsamlı araştırmalarla daha fazla ve kaliteli şiirleri Farsçaya çevirmeleri gerekiyor. Benim çevirdiğim şairlerin bir kısmı İran'da az da olsa tanınıyor ama bir kısmı yeni yüzler ve biraz zaman alacak tanınır olmaları. Çevirdiğiniz şiirlerde özellikle sizin için özel bir yere sahip olan şairler var mı? İsim söylemek gerekirse bir uzun liste olacağına inanıyorum. Bir kaç ismi söylemek istiyorum: Nâzım Hikmet, Gülten Akın, Orhan Veli, Oktay Rıfat, Melih Cevdet, Cemal Süreya, Turgut Uyar, Edip Cansever, Ahmet Erhan, Özdemir Asaf, Didem Madak, Nilgün Marmara, İlhan Berk, küçük İskender, Attila İlhan, Behçet Necatigil ve daha daha önemli ve özel şairler... Kültürel referansların çeviri üzerinde etkisi ve iletişimdeki önemi nedir? Bence çok önemli bir etkisi var. İnsanlık tarihinde devrim yaratan ve bizi bugünlere getiren iki devrimsel unsur; dil ve kültürdür. Birbirimizle iletişim halinde olmamızı sağlayan dil, yine başka insanlarla toplumsal bağı sağlayan ana etmen kültür, insanlığın yalnızlığını bitirmiş, tekil değil çoğul düşünmesini sağlamıştır. Bu sayede gelişim başlamış ve kolektif düşünceyi toplumlar üzerinde etkili kılmıştır. Böylelikle insanoğlu günümüze kadar ileri bir seviyeye gelmiş ve daha da ilerleyecek konumunu korumuştur. Dil ve kültür, çevirmenlik için neden önemlidir? Çünkü hem kendi dilini ve kültürünü iyi bilip tanıyacak hem de kaynak dilin öğelerini ve kültür kavramlarını içselleştirecek kadar iyi bilecek. Bunun nedeni ise şuradan gelmektedir? Bir çevirmen yaptığı işte kültürü göz önünde bulundurmaz ise sonucu felaketlere dayanacak kadar kötü bir iz bırakır. Her şeyden önce kültürel etkilerden uzak çeviriler yanlış iletişime sebep olur ve daha ilk dakikadan iletişimin kesilmesine yol açar. Çevirmen, çevirdiği dilin edebiyatını, yazınsal inceliklerini, yazarını, şairini iyi tanımak zorunda mıdır? Bir çevirmen, çevirdiği dilin edebiyatını, yazınsal tekniklerini tanımak zorundadır. Çevirmen şiirlerin derinliğini inceleyip ve çok yönlü bir şekilde okumalıdır. Çeviri yapmak için kesinlikle çevirmenin bir özel yalnızlığı olmalı. Bu dediğimi gerçek çevirmenler çok iyi bilir. Ben çeviri yaptığım şiirlerin şairleriyle her zaman bir iletişim çabası içindeyim. Şairin duygularını ve bazen düşüncelerini bilmek çeviriyi iyi anlamda etkileyebilir. Bunun tersi de olabilir. Çeviri şiirlerde duygu bütünlüğünün var olduğuna inanıyor musunuz? Evet, inanıyorum. Bence yazınsal türler içinde şiirin ayrı bir yeri ve de ayrı bir özelliği vardır. Bu özellik onun yapısından ve dilinden kaynaklanır. Bu yüzden de okurdan değişik bir donanım ve değişik bir yaklaşım gerektirir. Şiir çevirisi edebi türler içinde çevirmeni en çok uğraştıran alandır. Şiirin kendine özgü dili, yapısı ve biçimi vardır. Bu nedenle şiir çevirmeyi bir başka şiir yazmak olarak kabul eden bazı kuramcılar ve şairler şiir çevirisine karşı çıkmaktadırlar. Türk şiirinin üzerinde uzun zamandır çalışıyorsunuz ve üç çeviri kitabınız bulunuyor. Orhan Veli Kanık Seçme Şiirler, Ahmet Erhan Seçme Şiirler ve Özdemir Asaf Seçme Şiirler diye. Yeni çalışmalarınız var mı? Evet, yeni çalışmalarım var şiir çevirisi üzerine. Aziz Nesin'in aşk şiirlerinden oluşan bir seçme kitap yakında yayınlanacak. Bir kaç yıldır Türk kadın şairler üzerine çalışıyorum bundan dolayı bir seçme şiir kitabı hazırlıyorum. Ve en sevdiğim sanatçıdan yani Ahmet Kaya'nın bütün şarkı sözlerini çevirmek istiyorum, umarım kısa zamanda da bu kitap yayınlanır. Ve diğer sevdiğim şairlerden de seçme şiirler çeviriyorum. Hayatımız çevrimiçi
Yeniden evlerimize kapandığımız şu günlerde, sanatın iyileştirici gücüne sığınıyoruz. Ama, hepimiz aynı koşullarda yaşamıyoruz. Kiminin iş yerleri kapanmış, evinin ekmeğini sağlama telaşında, kimi virüs tehlikesine rağmen işini kaybetmemek için gün boyu sokaklarda, kimi de cezalı 65+ grubunun üyesi olarak evine kapatılmış. Evinde interneti olmayan bir insana, çevrimiçi sanat etkinliklerinin faziletinden söz etmek neye yarar? Bu açmaza karşın, mesleki sorumluluk (belki de deformasyon) gereği, bunu yapmak zorundayım. Kendimi bu dezavantajlı gruptan ayrı düşünmediğimi söylemeliyim sözün burasında. Çünkü, 24. İstanbul Uluslararası Tiyatro Festivali’nin canlı yayınlarına katılamadım, yaşadığım ilçedeki internet altyapısının yetersizliği nedeniyle. Hollandalı sanatçıların yenilikçi “Kuğu Gölü” performansının ancak bir perdesini izleyebildim. Önümüzdeki hafta da Platform Tiyatro’nun “Map to the Utopia”sını da izleyemeyeceğim aynı nedenle. Neyse ki, çevrimiçi sunulan oyunların çoğunu izleme şansım oldu. Bunlardan, Taldans’ın “Andan Daha Kısa” adlı performansının ilk bölümündeki “Kırmızı Şapkalı Kız” yorumunu ilgiyle izledim, ama giderek yoğunlaşan soyut anlatımı takip etmekte zorlandığımı söylemeliyim. Mustafa Kaplan- Filiz Sızanlı ikilisinin tekniği mükemmel, ama izleyici dostu olmaktan bu kadar korkmasalar keşke... Savaştan Sonra İstanbul’da olsaydım izlemek isterdim diyeceğim epeyce yerli oyun var festivalde. Ama, sanal ortamda sunulanlarla yetinmek zorundayım ne yazık ki. İtalyan tiyatrocu Pippo Delbono’nun yazıp, yönettiği ve önemli rollerden birini üstlendiği oyun, politik olanla şiirsel olanın kol kola gittiği, felsefe ile masalın, izlenimcilikle dışavurumculuğun buluştuğu, yalın, çarpıcı bir görsellik taşıyan bir performans; Kafka’dan Artaud’ya, Rilke’den Pasolini’ye, Yoko Ono’dan Berlusconi’ye atıflar içeren, zeka ürünü ve provokatif bir kolaj. Her yerde eşitsizliğin var olduğu, kendini yiyip bitiren bir toplum panoraması. Elli yılını akıl hastanesinde geçirmiş bir adam ve down sendromlu bir bireyle, Pina Bauch’un bir dansçısını sahnede buluşturan, kendisi de sahne üzerindeki coşkuya katılmaktan geri durmayan bu cesur yönetmenle bizi tanıştıran festivale ne kadar teşekkür etsek az.  BGST’nin “Her Güne Bir Vaka”sı, pandeminin yaşamımıza getirdiği sınırlamalar ile toplumumuzun çeşitli sorunlarını harmanlayan, Sevilay Saral‘ın yazıp, Aysel Yıldırım’ın yönettiği başarılı bir çevrimiçi oyun. Haftanın yedi gününde yedi kadın karakterin öykülerine tanık oluyoruz. Virüse yakalanmış bir hemşire, kocasından şiddet görmemek için hasta taklidi yapan bir ev kadını, Hollanda’daki ailesi tarafından namusunu kurtarmak için memlekete gönderilen ve karantinaya giren Türk kızı, kurye olarak çalışırken virüs kapan bir LBGTİ birey, eve kapatılmış 70 yaşında bir emekli öğretmen, takipçilerinin onayı olmadan yaşayamayan bir sosyal medya fenomeni ve sette hasta bir kişinin varlığına karşın çekimlerin devam etmesine isyan ettiği için işinden olan bir dizi oyuncusu. Dört dörtlük bir takım oyunu ile günün anlamına ve çevrimiçinin özelliklerine çok uygun bir yapıt. Baştan sona ilgimi yitirmeden izlediğim bir başka oyun da, Simge Günsan tarafından uyarlanan ve oynanan, Kubilay Karslıoğlu’nun yönettiği “Lear Mutfakta”. Shakespeare’in ünlü trajedisini bir mutfak tezgahı başında, mutfak malzemelerinden yararlanarak yorumlayan özgün ve alabildiğine muzip bir yapım. Kulak Tiyatrosu Çocukluk günlerimizin anılarını canlandıran ‘radyo tiyatrosu’ örnekleri de yer alıyor programda. Neden, nostaljik bir tad içeren bu adı kullanmayıp, ‘kulak tiyatrosu’ gibi zorlama ve kulak tırmalayan bir tanım getirilmiş anlayamadım. PODACTO yapımı “Eften Püften Şeyler”, ‘Yeni Roman’ akımının ünlü yazarı Nathalie Sarraute’un, iki erkeğin arkadaşlıklarını bitirme sürecini konu alan, dil oyunları ile örülü bir radyo oyunu. Pek yakınlık duyamadığım bir deneme. Aynı yapımevinin “Varlık” adlı oyunu ise, gerek içeriği, gerekse yorumcularının başarısı ile festivalin en iyileri arasında. 1942 İstanbul’unda, yılbaşı günü bir Yahudi ailenin evindeyiz. Mahalleye yeni taşınan genci eve davet eden aile, gencin vergi dairesinde çalışan bir memur olduğunu öğrenir, ama gencin gerçek niyetinin evi ellerinden almak olduğunu daha sonra anlayacaklardır. Gayrımüslim vatandaşlarımıza yaşatılan Varlık vergisi felaketinin acısından habersiz genç kuşakların dinlemelerini isterdim. Tabii, gözlerinin ikide bir televizyona kaymasını engelleyemeyip, bir görüntü aramaları çok doğal...  İKSV, pandemi koşullarına en hızlı uyum sağlayan sanat kurumlarımızdan biri oldu. Önce film, ardından müzik ve caz festivallerinde çevrimiçi ortamı devreye sokarak... Böylelikle, yurdun dört bir köşesindeki izleyiciler İstanbul Festivallerini izleme şansına kavuştular. Kalabalık bir salonda canlı izleme ile aynı şey olmasa da, evlerinden çıkamayanlara çevrimiçi ortam önemli bir avantaj sağladı. Dün de, İstanbul Film Festivali’nden yeni bir paket çevrimiçi gösterime sunuldu. Sinemaseverlerin -gelecek hafta söz etmeyi planladığım- bu filmleri de kaçırmayacağını umuyorum. İKSV’nin yanı sıra başka sanat kurumlarımız da, bu ortamı başarıyla kullanmaya başladı. İzmir Büyükşehir Belediyesi Tiyatro Günleri programını tümüyle dijital ortama (İzmir tube) taşıdı. Dün başlayan etkinlikler 22 Aralık’a dek sürecek. Tiyatro Adam,Tiyatro Pera, Moda Sahnesi, Dilek Türker, Esmeray, Füsun Demirel, Levent üzümcü, Oyun Sandalı, Mask-Kara, Nazım Oyucuları, Theatron gibi İstanbul topluluklarının yanısıra çok sayıda İzmir tiyatrosundan oyundan var programda. Alman (Goethe Institut) ve İtalyan Kültür merkezleri, kendi sinemalarından örnekler içeren paketler sundular. Salt ‘Perşembe Sineması’ başlığı altında birbirinden ilginç belgeseller sunuyor. Pera Müzesi’nde yapılması planlanan Sürdürülebilir Yaşam Festivali, son kısıtlamalar sonrası sanal ortama taşındı. Boğaziçi Film Festivali, riski göze alarak kapalı salonda gerçekleşirken, perşembe akşamı başlayan Suç ve Ceza Filmleri Festivali hibrit bir düzenleme ile programındaki bazı filmleri çevrimiçi gösterime koydu. 26 Kasım’a kadar makul bir ücret karşılığı izleyebileceksiniz bu filmleri. Gaziantep’te Kırkayak Kültür Derneği tarafından düzenlenen Zeugma Film Festivali filmleri de ay sonuna dek çevrimiçi gösterimde. Yarın başlayacak Afyon Müzik Festivali, hemen ardından Afyon Caz Festivali, İş Sanat, Borusan, Arkas Sanat, Gedik Sanat etkinliklerinin de çevrimiçi ortamda gerçekleştiği düşünülürse, akşam neyi izleyelim sorusunun cevabını bulmak kolay olmayacak.... Bob Dylan adını neden değiştirdi?
Öykü Gürman’dan ayrımcı ifadeler: İnançsız biri merhametli ve vicdanlı olamaz
Tekin’den 4 yeni kitap!
Tekin Yayınevi’nin yeni kitapları raflardaki yerini aldı. Yayınevinin kasım ayı içinde çıkardığı kitaplar arasında, BirGün Pazar yazarlarından Murat Müfettişoğlu ve Behlül Özkan’ın imzasını taşıyan iki ayrı çalışma da bulunuyor. Tekin Yayınevi’nin yeni kitapları şu şekilde: SAVCI DOĞAN ÖZ’Ü VURDULAR Bir Kontrgerilla Cinayeti Yazan: Berivan TAPAN Savcı Doğan Öz, 24 Mart 1978 günü sabah evinden çıktı, arabasına bindi, kontağı çevirip motorun ısınmasını beklerken aracın önünde biri belirdi, onun arkasındaki ikinci kişi, “İşte Doğan Öz bu. Ateş et!” dedi. Emri alan, tabancasını Doğan Öz’e doğrulttu ve üç el ateş etti. Saldırgan, Doğan Öz’ün öldüğünden emin olmak için araca yaklaşarak üç el daha ateş etti. Daha sonra tabancasını beline taktı ve koşarak kaçtı. Bu cinayete on sekiz kişi tanık olmuştu. Doğan Öz’ün katil zanlısı olarak yargılanan İbrahim Çiftçi tanıklar tarafından teşhis edilmiş ve mahkeme tarafından idam cezasına çarptırılmıştı. Askerî Yargıtay mahkemenin kararını bir değil tam dört defa bozduğu için Çiftçi “mecburen” beraat etti.  Savcı Doğan Öz cinayeti, üzerinden 42 yıl geçmesine rağmen unutulmadı. Doğan Öz cinayetinin Milliyetçi Cephe hükümetleri döneminde işlenen cinayetlerden ve yapılan katliamlardan farklı bir yönü vardı: Doğan Öz, adını iktidarda olanların bile bilmediği bir örgütü ortaya çıkarmıştı: Kontrgerilla! Gazeteci Berivan Tapan’ın, Doğan Öz cinayetini bütün yönleriyle ele aldığı çalışması bir dönemin en bilinen cinayetinin Kontrgerilla ile ilişkisini ele alıyor, üstü örtülmeye çalışılan bu olayı toplumsal hafızaya bir kez daha hatırlatıyor. Kitaptan: “Elimizdeki bilgiler, belgeler ve tanık ifadeleri cinayeti İbrahim Çiftçi’nin işlediğini gösterirken ve vicdani kanaatimiz de bu yönde oluşmuştur. Ancak (…) Askeri Yargıtay Daireler Kurulu kararları da mahkememizi bağlayıcı nitelikte bulunduğundan, bu nedenle Askeri Yargıtay Daireler Kurulu’nun sanık İbrahim Çiftçi hakkındaki sekizde yedilik oy çokluğuna dayanan bozma ilamına uyularak sırf bu hukuki zorunluluk nedeniyle sanık İbrahim Çiftçi’nin beraatına karar verilmiştir.” HAKİKAT MASAL DEĞİLDİR Politik Felsefi Değinmeler Yazan: Murat MÜFETTİŞOĞLU "Gilles Deleuze, ‘Hakikat, onu yeniden üretme arzumuzla ilişkilidir' diyerek hakikatin yeniden üretilebilen boyutuna ve yenilenmesi gerekliliğine dikkat çeker. Ursula K. Le Guin zor zamanların geleceğinden dem vururken,'Özgürlüğü anımsayabilecek yazarlara ihtiyaç duyacağız. Şairlere, hayalperestlere; daha büyük bir hakikatin gerçekçilerine' der. Thomas Bernhard iki tavra da yakın durarak meseleyi bağlar: Daima ‘ama' diyecek birileri olmalıdır. Oysa hep her şeyi belirleyen birileri oluyor. ‘Hakikat' aslında sadece bir ‘ama' ekleyip cümleyi tamamlamaktır."  "Müesses nizam" da denilen kurulu düzen standart kapitalizmin bir parçası iken, ülkede ve hatta dünyada standart kalmadığından vahşi kapitalizmin etkileri gün geçtikçe daha çok hissediliyor. Murat Müfettişoğlu, bütün bu zorlu koşullar altında yaşamakta olduğumuz zamanın içinden geçerken bildiğimiz ya da bildiğimizi düşündüğümüz entelektüel, ahlaki ve politik kavramları felsefenin mihenk taşına vurarak Hakikat Masal Değildir ile tartışmaya açıyor. Politik felsefenin hayatla bağlarını kuruyor, felsefenin hayatın ne kadar içinde olduğunu kavramamızı sağlıyor. Murat Müfettişoğlu Kimdir? Devrek’te doğdu. Hacettepe Üniversitesi Maden Mühendisliği’ni bitirdi. 2008 yılında Ömrün Ödülü adlı romanı yayımlandı. 2008-2013 yılları arasında politika-kültür-sanat sitesi e-hayalet.net’te denemeler kaleme aldı. 2013’ten beri BirGün gazetesinin Pazar Eki’nde yazıyor. TÜRKİYE’NİN SOĞUK SAVAŞ DÜZENİ Ordu, Sermaye, ABD, İslamizasyon Derleyen: Behlül ÖZKAN – Tolga GÜRAKAR Behlül Özkan ve Tolga Gürakar’ın derlemesini yaptığı kitap, on akademisyenin Türkiye’nin Soğuk Savaş Düzeni’ni anlattığı makalelerden oluştu. Yazılarıyla kitaba katkı veren hocalar ve yazıları şöyledir:  Giriş: Soğuk Savaş Türkiye’sinin Tarihsel Arkeolojisi (Behlül Özkan – Tolga Gürakar) Merkez-Çevre Paradigması Türkiye’nin Siyasasını Açıklamanın Anahtarı Olabilir mi? (Tolga Gürakar) Tek Parti CHP’nin İdeolojisi (Burak Cop) Soğuk Savaş ve Türkiye’de Siyasal İslam’ın Yükselişi: 1945-1970 (Mehmet Ali Tuğtan) Soğuk Savaşta Türkiye Müesses Nizamı ile Siyasal İslam’ın Kutsal İttifakı (Behlül Özkan) 12 Mart: Karargâhtaki İslam İktidarı (Okan İrtem) Bir Soğuk Savaş İdeolojisi: Ülkücülük (Fatih Yaşlı) Üretim, Dünya Düzeni ve Türkiye (İnan Rüma) Sermayenin Altın Programı: Tepeden İslamcılaştırma (Deniz Hakyemez) Soğuk Savaş Döneminde Türkiye-ABD İlişkileri (Barış Doster) Hayal ile Gerçeklik Arasında İslamcı İktidar: Hamidizm Üzerine (Barış Zeren) Sonuç Yerine: Soğuk Savaş Türkiye’sinin Karanlık Dehlizlerinden Soma Madenlerine (Behlül Özkan – Tolga Gürakar) Türkiye’de İslamizasyon sıklıkla iddia edildiği gibi, “aşağıdan yukarıya” uzanan kitlesel taleplerle gerçekleşmedi. Tam da bunun aksine ordu, sermaye ve ABD’nin başını çektiği ittifaklar eliyle “yukarıdan aşağıya” örgütlenerek, kitlelere solun panzehri olarak zerk edildi. Bu çalışma 90 yıllık Cumhuriyet dönemini kesintisiz Kemalist-İslamcı karşıtlığı üzerinden okuyan ve İslamcılığı merkeze karşı çevreyi, devlete karşı sivil toplumu temsil eden bir siyasi aktör olarak nitelendiren paradigmaya karşı çıkmaktadır. Türkiye’de İslamcılık, Soğuk Savaş sürecinde merkez tarafından ezilen, mağdur edilen ve baskı gören çevrenin temsilcisi bir siyasal akım değil, 1960’lardan itibaren sınıf siyaseti üzerinden yükselen işçi ve öğrenci hareketlerine karşı merkezin, büyük sermayenin ve ordunun arka çıktığı bir dinamiktir. DEĞİŞİYOR ZAMAN Şiir Yazan: Rati Saxena İngilizce’den Çeviren: Barış Behramoğlu Dünya Şiir Okyanusu dizisinin dördüncü kitabı Hintli şair Rati Saxena’nın “Değişiyor Zaman” şiir derlemesi bütün kitapçılarda! Şiirleri Çince, Arnavutça, İspanyolca, Özbekçe, Endonezce, Almanca ve daha pek çok dile çevrilen Rati Saxena, Hintçe ve İngilizce yazan bir şair, yazar, çevirmen, editör ve Vedik bilginidir.  Çağdaş Hint ve dünya şiirinde önemli bir yere sahip olan Saxena, 10 yıldır Kritya Uluslararası şiir festivalinin direktörlüğünü sürdürüyor. Vedaları inceleyerek eski Hindistan'ın kültürel, felsefi ve tarihini araştırıp bunlar üzerine çalışan ve yazan Rati Saxena'nın şiirlerinin ortak noktası, rollerin, hayallerin, özlemlerin, umutların, ayrıcalıklı sınıf ya da geleneklerin önceden belirledikleri bir dünyada, kadınlar, ezilenler ve marjinalleştirilenleri güçlü ve vakur isyan sesidir. Saxena’nın her bir dizesi, her bir imgesi, aşk, saygı, tolerans, barış, merhamet, adalet gibi değerlerin hüküm sürdürdüğü evrensel kız kardeşliğin kapısını aralıyor. Birbirlerinden farklıdır denizle gökyüzü Farklıdır bulutlar da Fakat kıyıda durup onun kollarına atladığında Alır onu beşik gibi salladığı kucağına Islatır yüzüne dökülen saçları okşar kalçalarını dinlendirir ayak uçlarında başını ve sonrasında dönüp bakar ona Fark kalır mı, onunla tutkulu bir sevgili arasında? Dünya Şiir Okyanusu Dizisi hakkında 2016 yılında şair Ataol Behramoğlu tarafından oluşturulan Dünya Şiir Okyanusu Dizisi Uluslararası çağdaş ve klasik şairlerin eserlerini, şiir dünyasının evrensel ufkunu ve başka halkların seslenişlerini yerel okurlarla buluşturmayı amaçlıyor. Her sene bir şaire yer veren dizide bugüne dek raflarda yerine alanlar: Gök ve Yer Arasında, Jidi Majia (Çin), Düşler Ormanında, Ion Deaconescu (Romanya), Tanrı Belki Esirger Aşkı, Yehuda Amıhay (İsrail), Değişiyor Zaman, Rati Saxena (Hindistan) Yayına hazırlanan şairler: Francis Combes (Fransa), Moez Majed (Tunus) Kafka’nın aşkı, satır aralarından sahneye
Işıl Çalışkan Franz Kafka’nın Milena Jesenská’ya, iki sene boyunca yazdığı mektupların perde arkası tiyatro sahnesinde. Bu aşkın günümüze ulaşmamış “eksik parçaları”nı tamamlayan ‘Ben “Sevgili Milena’’, Kafka’nın gerçek mektuplarıyla Milena’nın kurgulanmış satırlarını buluşturarak seyirciyi 1920’lerin Avrupa’sında tutkulu bir ilişkiyle buluşmaya davet ediyor. Tüm dünyanın ismini “Kafka’nın âşık olduğu kadın” olarak bildiği, gazeteci, çevirmen, yazar ve bunların yanı sıra Nazilere karşı inatçı bir direnişçi olan Milena’yı Meltem Cumbul canlandırıyor. Cumbul ile bugün 15.00’te Fişekhane Ana Sahne’de 24. İstanbul Tiyatro Festivali kapsamında gösterilecek oyunu konuştuk. Öncelikle bunca zaman sonra seyirciyle göz göze bakmayı nasıl anlatırsınız? Ben ”Sevgili Milena”, Kafka’nın bir mektubunda Milena’ya dediği gibi “Gözlerimin içine bak.” Üç yıl sonra gözlerinin içine bakmak heyecan verici. Oyun Milena Jesenska’nın Franz Kafka'nın mektuplarına nasıl cevap vermiş olabileceği düşüncesiyle kurgulanmış. Bir bilmecenin çözülmesi gibi sanki... Teksti okuduğunuzda ne düşündünüz? İzmir Toy Tiyatrosu’na eğitimler için gidip gelirken dramaturg, yazar, yönetmen Bülent Yıldız’la öğrencim, meslektaşım Gizem Tataroğlu vesilesiyle tanıştık. Ben Bülent’e Milena’nın olmayan mektuplarını yazmak ve Kafka ile Milena mektuplaşmalarını bir eser haline getirmek ister mi diye sordum. Bülent çok heyecanlandı. Sık sık buluşmaya ve Milena ile Kafka üzerine sohbet etmeye başladık. Yaklaşık bir yıla yakın bir sürede eser tamamlandı. Tekst bu sebeple bana bir sürpriz değildi. Bülent, Milena’nın duygularının kalemi olup onun hayatından süzülen bilgilerle Kafka’ya neler yazmış olabileceğini hayal ederek Max Brod’la Milena’nın mektuplaşmalarına da bakarak Milena’nın dilini oluşturdu. Böylelikle Milena ruhu, duyguları ve kalemiyle kurgusal düzlemde ete kemiğe büründü. Franz Kafka Prag’da dost meclisinde tanıştığı Milena Jesenská’dan öykülerini Çekçeye çevirmesini ister. Bu dilek sayesinde Kafka ile Milena’nın yolları kesişir ve bir ilişkinin başlangıcı mektuplara varır. TÜM PSİKOLOJİK SÜREÇLERİ YANSITTIM Milena Jesenska’nın ete kemiğe bürünmesi ve yaratım sürecinin sizdeki etkisini nasıl anlatırsınız? Onu Milena Jesenska yapan özelliği nasıl ifade edersiniz? Karakteri günlük işleyiş üzerinden düşünmeye çalıştım aslında: Milena’nın çeviriler ve Tribuna dergisine yazdığı yazılar haricinde geçirdiği süreçteki günlük hayatı nasıldı? Uzun çalışma saatlerinden hiçbir şeye vakit kalmaması, kocası Ernest Pollack’ın çalışmaması sebebiyle oluşan açığı da kendisinin kapatması gerekliliği. 2’den 8’e hamallık yapması mesela... Psikolojik süreçleri ve halini de bedene, mektup okuma ve konuşma biçimine taşıdım. Kendisini kadın gibi hissedememe hali... Hasta annesine çok küçük yaşında geceleri kalkarak bakma hali ve annesi öldükten sonra da onda kalan bu gece nöbetlerinin öksürük kaynaklı olmadığını keşfetmesi. Döneme dair sıkıntıları, parasızlıkları, arkadaşlarının komünist ya da Yahudi dostu diye tutuklanması veya tutuklanmamak için başka şehre gitmeleri, vakitsizlikten kimseyle görüşemediğinden etrafının koskoca bir boşluktan oluştuğunu hissetmesi. Yorgunluğu... Ravensbrück Toplama Kampı süreci hepsi beden mekan-zaman üzerinden ses, müzik, video ve hareketle anlatılıyor. Nathan Hendrickson’la yaptığımız video Harun Antakyalı’nın tasarımı Ağlama Duvarına yansıtılıyor. Bu sinemasal anlatım da karakteri tanımlamamı sağladı. Milena’yı Milena yapan özellik ise fedakârlığı.  Peki Franz Kafka... Oyuna ne kadarıyla yansıyor? Kafka’ya sesiyle Mert Fırat hayat veriyor. Milena Jesenska çevirmen olduğu için ve Kafka’nın birçok eser çevirisini yaptığından, Kafka eserlerinden bazılarını seçerek beden ve hareket çevirisini yapmaya çalıştım. O eserler ise: ‘Bir Kardeş Cinayeti’, ‘Şarkıcı Josefine ya da Fare Halkı’, ’Ceza Sömürgesi’, ‘Dönüşüm’ ve ‘Dava’.  DÜNYA, HUZURSUZ DÜŞLERDEN UYANAMIYORDU Oyun, tam da mektup denen o güzel şeyin hayatımızdan büsbütün çıktığı günümüzde geldi. Hele ki içeriği de aşk olunca daha bir anlamlı oldu. Zira şu teknoloji çağında ilişkilerin de anlamı sorgulanırken... Düşünceniz nedir günümüz aşklarıyla ilgili? Günümüz aşkı biraz teknolojik sanırım. Eğer bilgisayar ve telefon ekranları üzerinden yaşanacaksa aşk nasıl olur? Böyle sevmek mümkün mü? 2001 yılına ait Pierre Paul Renders’in yönettiği film ‘Thomas est amoureux’ de, agora fobisi olan hiç görmediğimiz ama sesini duyduğumuz ana karakter Thomas Thomas, hayatla tüm bağlantısını internet üzerinden sağlıyordu. Kimseyle görüşmeden, günümüzde Covid hastalarına yapıldığı gibi kapıdan yiyecek ve diğer gereksinimleri bırakılıyordu. Cinsel ihtiyaçlarını da sanal âlem üzerinden karşılıyordu ta ki işlediği bir suç sebebiyle hapise girmek yerine sosyal hizmet veren seks işçisine ekran üzerinden âşık olana kadar. Kadın, madem bu kadar âşık oldun, dışarı çık evinden der ve Thomas, dışarı çıkmaya kalkışınca hastanelik olur. Kadın da işinden kovulur. Günümüz aşklarının farkı eserlere ne kadarı yansıdı? 1920’lerde vereme karşılık, yeni bir uyumama nedeni, günümüzde çıkan Covid. Öksürük... Verem ve Covid öksürüğü aynı mı? Yanında kalıp sana yardımcı olamayacaksa sevdiğin kişi, bu hangi aşktı? Sevdiklerinle bile kucaklaşamama, mesafeli bir yakınlaşma halindeyse özlem ve kavuşamama, aşk uzakta olan mıydı? Peki buna karşılık yaşananların eser değeri bizi ne kadar etkiliyor? Sanırım dünya büyük bir dönüşüme uğruyor ve her gün huzursuz düşler görüyor ama bir türlü uyanamıyordu sanki o dönemlerde... Günümüzde uyanmanın sorumluluğunu da herkes alacak gibi. Önümüzdeki günlerde başka projeleriniz olacak mı? Yaklaşık on yılını Istanbul’da geçirmiş olan Edebiyatçı, Tiyatro insanı James Baldwin üzerine uzun bir zamandır çalışıyorum. Engin Cezzar ve Gülriz Sururi Tiyatrosu’nda yönettiği ‘Düşenin Dostu’ oyunu ve bir türlü Istanbul’da sahnelenemeyen kendi yazdığı ‘Giovanni’nin Odası’ projelerim arasında. ‘Bozkırın Tezenesi’nden eski kayıtlar
Popüler kitle kültürü bir başkadır
ColumbIa Üniversitesi Öğretim Üyesi Herbert Gans’ın “Popüler Kültür ve Yüksek Kültür” isimli çalışmasında kitle kültürünü bazı ana temalar üzerine nasıl inşa ettiğine bir bakalım. Popüler kültür, yüksek kültürün aksine, kâr zihniyetli yatırımcılar tarafından sadece parasını ödeyen izleyiciyi memnun etmek üzere üretilir. Bu durum pek çok yüksek kültür yaratıcısını da baştan çıkartır ve böylece onun yetenek kaynağını tüketir. Yüksek kültür sinemacı, bireysel vizyonu ile sanat üretirken, popüler kültür ciddi sinemacıların pek dahil olmadığı türde eserler üretir. Maalesef, yüksek kültür küçük bir grup insana hitap ederken, örneğin ABD’de bile bu sayı 500 bini pek geçmez, popüler kültürden bir dizi milyonlarca izleyiciyi kendisine çekebilmektedir. Ve elbette televizyon kanallarından veya dijital platformlardan sadece yüksek kültür yayınları beklemek imkânsızdır. Ancak şu tespitleri dikkate alarak eserlerin niteliklerine bakmak yanlış olmayacaktır. 1- Popüler kültür içeriğinin tüketilmesi izleyicide sahte mutluluklar yaratır hatta bazı durumlarda onlara zarar da verir. 2- Popüler kültür formülleri, stereotip düşünceleri, karakterleri ve konuları daha çok kullanırken, yüksek kültür bu yaklaşımları çok daha az kullanmaktadır.  YÜKSEK VE POPÜLER KÜLTÜR ARASINDA “Bir Başkadır” dizisini izlerken hissettiğim duygular ve dizinin bende küskünlük yaratmasının nüansları dizinin tam da arada kalmışlığında yatmakta. Kimseye haksızlık etmek gibi bir niyetim yok, her ne olursa olsun “Bir Başkadır” düşük kalite yerli dizi dünyamızda ayrı bir yerde duracak, biçim olarak üst kalibrede olan, oyuncu performanslarının göz doldurduğu bir yapım. Ancak varlık sebebiyle direkt olarak popüler kültürden beslenen bir dijital platform işi olan bu diziyi izlerken hissettiğim şey, Berkun Oya’nın çağdaş kültür piyasasının gereklilikleri sebebiyle yüksek ve popüler kültür arasında bir yerde sıkışmış olduğu yönündedir. Bir Başkadır, ele aldığı ve fazla kabaca kategorileştirdiği karakterler üzerinden yapmaya yeltendiği toplumsal okuma geç kalmış bir okumadır. Her ne kadar nostaljiyi mizanseninin tüm unsurlarına yerleştirmiş olsa da, özellikle müzik kullanımı ile seyirciyi tavlamış olsa da bugünün toplumu için bu tarz bir okuma sahtedir. İşte o yüzdendir cümlemize “çok güzel dizi” diye başlayıp “ama” diye devam etmelerimiz. Evet, kabul edelim, Netflix'in bu yeni Türk mini dizisi Türkiye'de çok büyük heyecan uyandırdı. En önemli sorusu dizi bunu nasıl başardı değil, dizi neden bu denli büyük bir infial yarattı? Bunun başlıca sebebi tam da yazının başlangıcında dediğim popüler kültür yani kitle kültürü ile bire bir ilgili. Netflix, bu kitle kültürü damarını azdıracak formülleri yeni keşfetmedi. Hatta Bir Başkadır’ın muadil formülleri Unorthodox ve Shtisel dizileri de ait oldukları topluluklarda benzer sesler getirdi. Bu diziler için o zaman ne düşündüysem, Bir Başkadır için de benzer şeyleri düşündüm çünkü hepsi toplumun ayrışmalarına, kavgalarına, özlemlerine benzer kafa yapısı ile bakıyorlardı.  ZARAR GÖREN ELEŞTİRİ KÜLTÜRÜ Popüler kültür zararların en büyüğünü aslında eleştiri kültürüne vermekte. Bu gerçeği göz ardı ederek diziyi eleştirecek olursam şunları rahatlıkla söyleyebilirim. Bir Başkadır, basit bir anlatımı olan, fazla kolay anlaşılır, yer yer zorlama duran bir yapım. Ortaya koyduğu Türkiye mozaiği iddiasının hakkını veremeyen, sosyal, kültürel, cinsiyet taraflarının stereotip karakterler üzerinden okuması ile de popüler kültüre ait bir yapım. Ve dolayısıyla abartılı beğeniler almış bu dizinin siyasetsizliği fazla can sıkıcı. Açıkçası Yeni Türkiye Türkiye'sinde siyasetsiz bir toplum sosyolojisi okunabilemez. Toplumsal yapı siyasal yapıdan bağımsız olamaz. Dizide iki uçta çizilen iki karaktere bakalım: Kendisine danışanlara yardımcı olmaya çalışan hoca Ali Sadi ve psikiyatrist Peri. Kodları sosyal gerçek bir damara temas etmeye meyilli olduğundan çıkarsak yola, bu iki karakter aslında gerçeği yansıtmıyor, kurmaca bir dünya için ise fazla üçkâğıtçı portreler. Robert Kolejli, yalı kızı dizide önyargılı biri olarak gösterilirken aslında önyargılı olanın bu karakteri kurgulayan olduğu hissediliyor. Kategorileştirilmiş olan Ali Sadi gibi ılımlı Müslüman hocalar çoktan siyasileşti, Peri’lerin sınıfından olanlar ise bu ülkeden çoktan ayrıldı. Açıkçası Türkiye toplumu biz bu diziyi izlemeden seneler öncesinde sert ve büyük yarılmalar yaşadı, hem siyaseten hem de kimliksel olarak. Bu açıdan bu dizi belki Gezi öncesinde hatta kolay kolay affetmeyeceğim Yetmez ama Evetçi’ler döneminde olsaydı belki bir nebze dizinin neye temas etmeye çalıştığını anlamlandırabilirdim. Ama bunun için çok geç. Bugün toplum içinde toplum için bir söz söylemek isteyen her türlü sanat eseri topluma cesur ve net hikâyeler borçludur. Türkiye'deki Netflix kullanıcıları, ebeveyn kontrollerini faydalı buluyor
Netflix’in FutureBright araştırma şirketi aracılığıyla gerçekleştirdiği yeni bir araştırma, ebeveynlerin Netflix’in sunduğu güvenli eğlence deneyiminden memnun olduğunu ortaya koydu. Araştırma kapsamında, Netflix üyesi ailelere çocuklarının izledikleri yapımları belirleme ve denetleme imkanı sunan ebeveyn kontrolleri hakkındaki görüşleri soruldu. Elde edilen sonuçlara göre ailelerin yüzde 98’i Netflix’in ücretsiz olarak sunduğu ebeveyn kontrolü seçeneklerini faydalı buluyor. Ailelerin favorisi ise kendi Netflix hesaplarında bir ‘Çocuk Profili’ oluşturabilme seçeneği. Yaklaşık olarak her 10 aileden dördünün favorisi olan bu seçenek, çocukların yalnızca kendilerine yönelik üretilmiş yapımlarla buluşmasını sağlıyor. Araştırmaya göre ailelerin en çok beğendiği ikinci ebeveyn kontrolü ise ‘Yetişkinlik Düzeyi Belirleme’ seçeneği. Yaklaşık olarak her 10 aileden üçünün favorisi olan bu seçenek, ebeveynlere çocukları için oluşturdukları profilde hangi yaş grubuna uygun yapımların gösterileceğini belirleme olanağı veriyor. Ailelerin favori ebeveyn kontrolleri arasında üçüncü sırada ‘İçerik Kısıtlamaları’ seçeneği yer alıyor. Bu seçenek, ebeveynlere herhangi bir sebeple çocuklarının profilinde yer almasını istemedikleri yapımları tümüyle profilden kaldırma imkanı veriyor. PROFİL KİLİTLEME ÖZELLİĞİ Listenin dördüncü sırasında ise ebeveynlerin yüzde 12’sinin favorisi olan ‘Profil Kilitleme’ özelliği yer alıyor. Anne babalara kendi profillerini bir PIN kod ile kilitleme imkanı veren bu özellik, çocukların ebeveynlerinin profillerine erişmesine engel oluyor. Netflix üyesi ebeveynler, hesap ayarlarına girerek aileleri için en uygun kontrol seçeneklerini birkaç saniye içerisinde belirleyebiliyor. Hepimize acı bir reçete
Nagehan Kara  “İçinden geçmekte olduğumuz koşulların “Acı Reçete”si kime yazılıyor? Sanatçı, sanat kurumları ve izleyiciler bu süreçten nasıl etkileniyor? Pandemi koşulları sanatı nasıl dönüştürüyor?” ve benzer birçok soruyu sanat ortamının gündemine taşıyan “Acı Reçete #02 / Bitter Medicine #02” sergisi Borusan Contemporary’de. Küratörlüğünü Dr. Necmi Sönmez’in yaptığı sergi, 2011’den itibaren hafta içi ofis, hafta sonu sanat merkezi olarak kullanılan ancak sağlık tedbirleri nedeniyle şu anda kapalı olan Perili Köşk’ün ana galeri mekânına kurulan bir Puff Out yerleştirmesi. :mentalKLINIK, Yasemin Baydar ve Birol Demir sanatçı ikilisinin günün koşullarının yarattığı yaşam biçimine, suskunlaştırılan kültür ve sanat alanına sunduğu “Acı” bir “Reçete” olarak Borusan Contemporary’de. Mekânın yeniden açılması planlanan 31 Ocak 2021’e kadar Borusan Contemporary’nin internet sitesi, sosyal medya hesapları ve Borusan Müzik Evi binası vitrinine yerleştirilen ekrandan 7/24 yapılacak canlı yayın aracılığı ile izlenebilecek. HİÇBİR ŞEY AYNI KALMAYACAK!  Sergi için galeri zeminine yerleştirilen simi toz olarak algılayan ve görev odaklı hareket eden ancak toz kutularının yerlerinden çıkartılması ile amacından farklı bir aksta hareket etmek zorunda kalan robotlar, pırıltılı, yanardöner renkli simlerle kaplı mekânı sonsuz, tekrarsız, durmaksızın dönüştürüyor. Her an bozulup yerini bir başkasına bırakan anlık, geçici ancak çekici renkler ve desenler oluşturuyor. Desenler gibi renkler de değişiyor, fuşya renkli simle başlayan sergi altın renginin ardında şu anda Yves Klein Mavisiyle devam ediyor. Desen, resim, yerleştirme, heykel, performans, video sanatı gibi birçok sanat formunun geçişliliğinde oluşturulan “mikroklima” her şeyin hızla aktığı ve sürekli değiştiği yaşamlarımıza gönderme yaparken içinde bulunduğumuz belirsizlik halini yansıtıyor. :mentalKLINIK’in ifadesi ile pandemi sonrasıyla ilişki kurarak “hiçbir şey aynı kalmayacak” mottosuna vurgu yapıyor. Pandemi süreciyle müzeler ve sanat kurumlarının hızla dijitalleştiğini, hiç olmadığı kadar hızlı ve yoğun bir şekilde çevrimiçi deneyime açılmaya başladığını görüyor, Bejamin’in “aura” kaybı ile sonuçlandığını belirttiği süreçten daha da keskin bir dönüşüme tanık oluyoruz. Kapalı, insansız sanat mekânında yapıt ancak izleyicinin evinden ya da fiziksel olarak bulunduğu mekândan bilgisayarı, telefonu yani bir ekranın olanakları ile ulaşılabilir, algılanabilir hale dönüşüyor. İnsan ve yapıt/iş arasındaki ilişkilenme aracısız olamamakta, bir makine ekranına ve fiziksel yakınlık yerine mesafelenmeye ihtiyaç duymakta. :mentalKLINIK sanatçı ikilisinin işlerinde sorguladığı “hyperstimulation” kavramı üzerinden bakıldığında, izleyicinin beş duyu organının (hatta daha fazlasının) uyarılması ile yapıtla ilişkilenmesi beklenirken izleyicinin mesafe ve ekranın olanakları dâhilinde işle ilişki kurması mekân-yapıt-izleyici ilişkisinde yaşanan dönüşümü de tartışmaya açıyor.  İKTİDARI SORGUYA ÇAĞRI  İnsansız sergi mekânındaki mekanik ancak fiziksel ve durmaksızın gerçekleşen robotik performansın 7/24 izlenebilir olması ise günümüzün gözetleme teknolojilerine bir gönderme olarak okunabilir. Foucault’nun endüstrileşmenin bir sonucu olarak bedenin bir üretim makinesine dönüştürüldüğü, disipline edildiği, biyopolitika önermesi yerini Neoliberalizm ile birlikte zihnimizin, isteklerimizin kontrol edildiği, yönlendirildiği psikopolitikaya, dijital panoptikona, dijital kontrol toplumuna bırakır. Covid-19’un hayatlarımıza zorunlu girişiyle hem bedenlerimiz hem de düşüncelerimizin gözetlendiği, gönüllü olarak verilerimizi paylaşıma açıp kendimizi kontrol ve disipline edilebilir hale getirdiğimiz bu ilginç dönemde sergi, gözetleme, gözetleyen-gözetlenen ilişkileri, şeffaflık, görünürlük, görünmez bir virüsün getirdiği koşullar altında, “yeni normal”, kontrol-otokontrol ve iktidar mekanizmalarını sorgulamaya çağırıyor.  Sergileme, izleyiciye ulaşma yöntemi ve kavramsal boyutta tartışmaya açtığı konular üzerinden içinden geçmekte olduğumuz dönemin sanat ortamına etkisini tekrar düşünmek için “Acı Reçete #02 / Bitter Medicine #02” https://www.borusancontemporary.com/tr/ adresinden 31 Ocak 2021’e kadar izlenebilir. Sebep örgütsüzlük mü?
Yine pandemi ile ilgili yeni bir dizi önlemler paketi açıklandı ama yine müzik sektörünün bu krizden çıkmasını sağlayacak tek bir madde yok ne yazık ki. Tamamen sahipsiz kalan müzisyenler devlet tarafından yalnız bırakılmanın ve örgütsüzlüğün sonucu olarak çok büyük bir ekonomik kriz ile karşı karşıya. Bu salgın sürecinin başlangıç tarihinden bugüne kadar ilgili bakanlıkların ve yerel yönetimlerin duyarsızlığı yüzünden bazı sivil toplum örgütleri, müzik ile ilgili akademisyenlerin, müzisyenlerin, icracıların, müzik yazarlarının, hukukçuların ve paydaşların katılımıyla bu krizin görünmeyen yüzünü ve de geleceğe yönelik yansımasını tüm çıplaklığıyla masaya yatırdılar. Bunlardan birisi de Anadolu Müzik Kültürleri Derneği... 2017 yılında kurulan ve başkanlığını Hacettepe Üniversitesi Ankara Devlet Konservatuarı Müzik Teorileri Anabilim Dalı Öğretim Üyesi Prof. Dr. Cenk Güray’ın, Genel Sekreterliği’ni ise Araştırmacı-Yayıncı Mahmut Ölmez’in yaptığı derneğin 52 aktif üyesi ve dayanışma içerisinde olduğu yüzlerce kültür emekçisi var. Şimdi bu anket sonucu karşımıza çıkan tabloya Sn. Cenk Güray’ın gözünden bakalım. ♦ Salgının etkisinin artarak devam etmesi ve bu sürecin uzaması dolayısıyla sanata ve sanatçıya yapılan-yapılacak destek çalışmalarının arttırılarak devam etmesi zorunludur. ♦ Örgütlenmenin ana çözüm olduğu bir gerçektir. Tüm müzisyenleri kapsayacak hak temelli bir çatı örgütün varlığı gereklidir. ♦ Kültür ve sanat emekçilerine dair iş yasasındaki boşluklarla ilgili bir yasa çalışması zaruridir. ♦ Covid-19 salgını ile oluşan “pandemi süreci” tüm insanlık için alışık olmadığı yeni bir düzenin de başlangıcını teşkil etmiş durumdadır. Bu yeni düzen içinde ne insan ilişkileri ne de kültürel üretimler alışageldiği şekilde devam edebilmektedir. Bu durum doğal olarak sanat üreticilerinin “toplumsal iletişim” den uzak kalmalarını ve üretimlerini adeta kendi “kozalarına” çekilerek yapmaya gayret etmeleri sonucunu ortaya çıkarmaktadır. Her ne kadar bu durum sanat üreticisi için ihtiyaç duyduğu sayılabilecek “yalnızlık” ve “dinginliğe” dair bir katkı olarak değerlendirilebilse de sanat üretiminin tam olarak kendini var edebilmesi için gerekli devirsel şartlar ancak “yaratıcının kafasındaki fikir” ile bu fikrin “sanatı talep eden kişinin kafasındaki yansıması” ile sonuca ulaşabilmektedir. n Müziğin ancak toplumsal paylaşımın mümkün hatta zorunlu olduğu mekânlarda paylaşılabilir ve yeniden üretilebilir olması ama kafe, bar, performans salonları ve konser mekânlarının kapalı olması nedeniyle bu sanat alanındaki emekçileri pandeminin en başından beri oyunun dışında ve sahipsiz bırakmıştır. Bu durumun en olumsuz sonucu hem yaman bir maddi sıkıntı hem de ondan büyük yalnızlık ve izolasyon hissidir. ♦ Pandemi sürecinde müziğin internet ortamından hızlıca paylaşılması unsuru; Müziğin bir tüketim aracına dönüşme tehlikesini içinde barındırmaktadır. Müzik gerçek muhatapları ile buluşmalı, var olan dokusunu kaybetmemelidir. ♦ Müziğin toplum hayatındaki ağırlığını kaybetmesi sadece müziğin işlevsel kullanım alanlarını zedelemekle kalmayacak, bunun yanında toplumsal hafızada onarılmaz bir eksiklik yaratacaktır. Böyle bir eksiklik, toplumun kültürel kökleri ile bağlantısını zayıflatacak ve toplumsal değişimler kültürel kabul sınırlarının dışına çıkan değişimlerle karşı karşıya kalacaktır. ♦ Burada üzerimize düşen elbirliği ile “müziği” toplumsal hafızanın en nadide konumundaki yerine tekrar yerleştirmeye gayret etmektir. Müzisyen de toplum içindeki saygınlığını korumalı, hiçbir maddi-manevi baskı altında kalmadan toplum için üretmeli, bu üretimlerinin karşılığında “onurlu bir yaşam imkânını” kendisine verilebilecek geliri kişiliğinden taviz vermeden elde edebilmelidir. Şimdi kanımca en can alıcı tespite geleceğiz: ♦ Müzik üreticileri, özellikle müzisyenler arasında konu “politik olma” ya da “sanatçının siyasetten uzak durması gerektiği” gibi yaklaşımlardan ötürü, ”örgütlenme” çok ciddiye alınmış görünmemektedir. Şener Şen taburcu edildi
Türk Sineması'nda pek çok önemli yapımda rol alan Şener Şen, geçtiğimiz hafta rahatsızlanarak hastaneye kaldırılmıştı. Koronavirüs testi pozitif çıkan 78 yaşındaki Şen, tedavi altına alınmıştı. Hürriyet'in haberine göre; 10 gündür karantina altında olan oyuncunun son kontrollerini de yaptırdığı öğrenildi. Bir süre evinde dinlenecek olan Şen, gazetecilere görüntü vermemek için hastaneyi otoparktan terk etti. Hiçbir solunum desteğine ihtiyaç duyulmadan normal bir odada hastalık sürecini geçiren 78 yaşındaki oyuncunun, sağlığının iyi olduğu öğrenildi. ŞENER ŞEN KİMDİR?  26 Aralık 1941 tarihinde Adana'da dünyaya geldi. Sanat hayatı İstanbul Belediyesi Şehir Tiyatroları'nda sahneye çıkarak başladı. Radyo tiyatrolarında oynadı. Ancak tiyatrodan elde ettiği kazanç yetmediği için sinemaya girmek zorunda kaldı. Sinemaya ilk adım attığı yıllarda figüranlık dahil her işi yaptı. Kariyerinde dönüm noktası 1975 yılında Ertem Eğilmez'in filmi Hababam Sınıfı'ndaki ‘'Badi Ekrem'’ tiplemesi oldu. Aynı filmde İnek Şaban tiplemesi ile ün yapan Kemal Sunal ile müthiş bir ikili oluşturdu ve o yıllarda büyük gişe hasılatı yapan Süt Kardeşler, Şabanoğlu Şaban, Tosun Paşa, Kibar Feyzo, Çöpçüler Kralı ve Davaro gibi filmlerde oynadı. Yönetmenliğini Yavuz Turgul'un yaptığı Gönül Yarası (2005) filmindeki emekli öğretmen Nazım rolüyle 42. Altın Portakal Film Festivali'nde 'En İyi Erkek Oyuncu ödülü'nü kazandı. Senaryolarını Yavuz Turgul'un yazdığı, "nesli tükenen bir kabadayıyı" canlandırdığı Kabadayı (2007) ile başrollerini Çetin Tekindor ve Cem Yılmaz'la paylaştığı Av Mevsimi (2010) en son rol aldığı filmler oldu. Düzlemin çölünde bir nokta
Geometri noktayı, boyuttan yoksun terim olarak tanımlıyor. Yine, bir noktadan sonsuz sayıda doğru geçtiğini geometriden biliyoruz. Demek ki, sonsuz sayıda çizginin kesiştiği yeri, bir bedeni tüm ilişkilerinden soyutladığınızda geriye boyutsuz nokta kalıyor. Artık noktaya baktığımda insanı görüyorum ya da tam tersi. Yeryüzünün şeylerini soyutlayarak var olmaya çabalayan insan, sonunda kendisi bir soyutlama ürününe dönüştü. Bir zamanlar içinden, doğal ve toplumsal, sonsuz sayıda çizgi geçerken, soyutladıkça ve soyutlayıcı kuvvetlere maruz kaldıkça yavaş yavaş uzamsal boyutlarını yitirmiş ve sonunda geometrik düzlem üzerinde bir noktaya dönüşmüştür. Bir nokta gibi, kendimizi düzlemin çölünde yapayalnız hissediyoruz. Bizimkisi istenilen bir yalnızlık türü değil, zorunlu yalnızlık. İsteseniz de kalabalıklara karışamazsınız, çünkü uzamda yayılmaya, kalabalığa karışmaya yarayan boyutlarınız yok artık. İkili soyutlamanın ürünü olan insan sonunda uzuvlarını yitirmiş ve salgın süreciyle birlikte bir tecrit hücresine dönüşmüştür. Soyutlamanın en kadim olanı, yeryüzünün soyutlanmasıdır. Duvarlarla çevrili bir içeride kendilerini doğadan soyutlayan yerleşik bedenler, soyutlama sürecinde içeriye sadece yeryüzünün bazı niteliklerini seçerek almışlardır. İkinci soyutlama, içeride ortaya çıkan iktidarın bedenleri evcilleştirme sürecidir. Bedenlerin evcil niteliklerinin seçilip yapay seçilimle çoğaltılma süreci kesintisiz devam ediyor. Çünkü iktidar bedenlere asla güvenmiyor; bir bedenin neler yapabileceğini öngöremiyor hâlâ. O yüzden bedenleri, kendi aralarında kurdukları toplumsal ilişki ağlarından soyutlamak zorunda. Duvarlarla doğadan soyutlanmış ve içerideki tanrı-kralın insafına terk edilmiş ilk kent-devletlerinin insanları, yalnızlığımızın en erken ve en net resmidir. Ve o zamandan beri eril iktidarların anlattığı mitolojilerle anlamlandırıyoruz soyut hayatlarımızı. Ne diyordu despot? “Ben olmazsam kaos olur”. Doğayı ve doğanın kudretini bünyelerinde taşıyan bedenler, despotun kaosudur. Ve tıpkı Babil’in mitosu Enuma Eliş’de olduğu gibi, aşkın tanrı Marduk, doğanın içkin kuvvetlerini temsil eden Tiamat’ı yenilgiye uğrattığında, bedenler boyun eğdirildiklerinde kozmozunu ilan edebilir. Kozmoz, boyuttan yoksun, kudretsiz noktalardan kurulmuştur. Tanrı-kralın zaferini kutlayanlar, kendi bedensel ve zihinsel ölümlerini kutladıklarının farkındalar mı? Nedir soyutlama? Bir nesnenin özelliklerinden veya özellikleri arasındaki ilişkilerden herhangi birini tek başına ele alan zihinsel işlem. Yani, gerçeklikte ayrılmaz olanı düşüncede ayırma işlemi. Bir şeyi bir yerden etkin bir biçimde bir yerden çekip çıkarma. Ya da edilgin bir şekilde bu işleme maruz kalma. Yeryüzündeki her varoluş biçimi, diğer varoluş biçimleriyle nitelik ve ilişki bakımından iç içe geçmiştir, ayıramazsınız. Ama insan soyutlar; zihninin etkinliği soyutlamaya dayanıyor çünkü. Kendi kozmozunu yaratırken şeylerin nitelik ve ilişkilerini kendi zihin yapısına göre soyutlayıp, istediği nitelik ve ilişkileri içeri alacak, istemediklerini dışarıda bırakacaktır. Ve aşırı soyutlanmış nesnelerle kuracaktır düzenini. Ama iş burada bitmiyor. Kendi aralarında geliştirebilecekleri olası ilişkileri engellemek için içerideki şeylerin nitelik ve ilişkilerinden durmadan soyutlanması ve şeylerin boyutsuz noktalar haline dönüştürülmesi gerekiyor. Ve bedenler, bir düzlem üzerindeki noktalara indirgendiğinde, onları istediğiniz gibi manipüle edebilirsiniz. Bu düzlem aynı zamanda iktidarın av sahasıdır; nokta atışıyla avlamayı seviyor. Bazı noktalar av olurken, diğer noktaların zihinleri kültür endüstrisinin ürettiği dizilerde hayatın anlamını aramakla, dizileri soyutlamakla meşgul. Soyutlamanın soyutlaması olan insan, soyutlamanın hâlâ etkin bir varoluş olduğunu düşünüyor. Çıplak olan, kral değil; insandır. İktidarın soyması yetmiyormuş gibi, bir de soyutladığı doğa tarafından soyutlanıyor şimdi. İnsan, bedensel ve zihinsel boyutlarını yitirmiş bir noktadır. Avlakta noktalar arasında bir nokta olarak dolaşmayı, yaşamak ve düşünmek ile karıştırıyor. Soyutlama sürecinde yitirdiğimiz, bizi yeryüzüne, birbirimize bağlayan boyutlarımızı yeniden kazanabilir miyiz? Bizans dönemine ait 8 mezar bulunmuştu: Kazı çalışmaları tekrar başlayacak
Trabzon’un Akçaabat ilçesine bağlı Akçakale Mahallesi'nde 900 yılın üzerinde tarihi geçmişe sahip olan Akçakale Kalesi’ndeki kazı çalışmalarının ikinci bölümü başlayacak. İHA’da yer alan habere göre, 1100-1200 yılları arasında Bizanslılar tarafından yoğun olarak kullanılmaya başlanılan kalede 2017 yılında Akçaabat Belediyesi tarafından yapılan kazı çalışmalarında kalenin 1468 yılında Osmanlı yönetimine geçtiği ve 1900’lü yılların başlarına kadar kullanıldığı tespit edildi. 8 kişilik bir ekip tarafından yürütülen kazı çalışmalarında Bizans dönemine ait 8 mezar ve bu mezarlara ait iskeletler, Bizans ve Osmanlı dönemine ait sikkeler ve seramik parçaları ile 19. yüzyıla ait bir top bulunurken, kalenin son günlerindeki çalışmalarında bir de kilise bulundu. Akçakale Kalesi'nde gerçekleşen kazı çalışmalarının en önemli buluntusu tek nefli kilise olurken, kazı çalışmalarının ikinci bölümünde kalenin aslının nasıl olduğu tespit edilecek.  DAĞILMAMIŞ ŞEKLİYLE 8 ADET MEZAR ÇIKARILMIŞTI 2017 yılına kadar tarım arazisi ve çocukların oyun sahası olarak kullanılan Akçakale Kalesi’ndeki kazı çalışmalarında bugüne kadar kalenin yanlış bilinen giriş kapısı ortaya çıkarıldı. Çalışmalarda 19. yüzyılda revize edilmiş olan denize açılan 6 adet mazgal özgün dokunuşla birlikte açığa çıkarılırken, kaledeki kulelerin meydana çıktığı çalışmalarda bir adet sağlam vaziyette pitoz çıkarıldı. Kazı çalışmalarının son bölümünde ise narteks ve naos bölümünden oluşan tek nefli kilise açığa çıktı. Kilisenin zemininin kripto olarak kullanıldığı tespit edilirken, kalede çok sayıda mezar tespit edildi. Zamanında tarım toprağı alanı olarak kullanılan Akçakale Kalesi’ne iş makineleri girdiği için çok sayıda mezarın tahrip olduğu ve dağıldığı tespit edilirken, dağılmamış şekliyle 8 adet mezar çıkarıldı. Mezarların tamamı Bizans usulü gömü yöntemleriyle defnedilirken, bir kısmının çatı kiremitleriyle koruma altına alındığı, bir kısmının ise doğrudan toprağa gömüldüğü ortaya çıkarıldı.  AKÇAKALE KALESİ Trabzon’un Akçaabat ilçesine bağlı Akçakale Mahallesi'nde 900 yılın üzerinde tarihi geçmişe sahip olan Akçakale Kalesi, 1468 yılında Osmanlı yönetimine geçti. Kale, Cumhuriyet döneminde hazine malı olarak devlete devredildi. 2005 yılında 475 bin TL bedelle kamulaştırılan Akçakale Kalesi’nde 2007 yılında kurtarma kazıları yapıldı. O dönemde yapılan kazı çalışmalarında 4 iskelet, kemik parçaları, toprak kaplar, bronz çiviler ve Bizans seramiği parçaları bulundu. Moloz ve kesme taştan yapılmış olan kalenin büyük bölümü yıkılmasına rağmen ana gövdesi günümüze kadar ulaşırken, son yıllarda kale tarım arazisi ve çocukların oyun sahası olarak kullanılıyordu.  Dinleyen gözler ve gören kulaklar için
MURAT TIRPAN Arter’in salonlarından birinin ortasında oğlumla duruyorum ve dinliyoruz. John Cage’in 4:33 adlı tamamen sessiz eseri hakkında konuşurken söylediği gibi mutlak bir sessizliğin olmadığını bilerek çevremizdeki eserlerin sesini duymaya çalışıyoruz. Diğer salondan John Driscoll’un bakır şamandıralarından çıkan tuhaf sesler geliyor kulağımıza. Sonra sergiyi gezen üç beş kişinin ayak sesleri, temizlik görevlilerinin gürültüleri hatta sandalyesinde kitap okuyan görevli kızın sayfayı çevirme sesi. Arter koleksiyonundan seçmelerle oluşturulan “Dinleyen Gözler İçin” sergisi bizi sanat eserlerine bakmak ve onları dinlemek arasındaki ilişkiyi düşünmeye çağırıyor. Pandemi zamanlarında huzurlu ve hijyenik bir atmosferde dolaşıp bu meseleleri düşünmek size de iyi gelebilir.  ‘TURŞUNUN SESİ’NE KULAK VERİYORUZ  Sergi, izleyiciyi eserin kendi sesinin dışına yönlendiriyor ve dışardaki dünyayla ilişki kuruyor. Cage meşhur eseriyle ilgili olarak “Bir noktayı kaçırdılar. Sessizlik diye bir şey yoktur. Sessizlik diye düşündükleri şey rastlantısal seslerle doluydu, ancak onlar dinlemeyi bilmiyorlardı. Birinci bölüm boyunca dışarıdaki rüzgârın kımıltılarını duyabilirdiniz. İkincide, yağmur taneleri damda pıtırtıya başladı. Üçüncüdeyse insanlar bu kez kendileri konuşmaya, dışarı çıkmaya ve bu sırada türlü, ilginç sesler çıkarmaya başladılar” diyordu. Burada da örneğin “Joseph Beuys’un Lahana Turşusu Partisyonu” adlı eseri bizi piyanonun değil ‘turşunun sesi’ne yönlendirirken “Klavier Oxygen” adlı eserinde ise Cage’in başına oturup hiç birşey çalmadığı piyano ile ilişki kuruyoruz. Yine Osman Dinç’in 1984–2014 yılları arasında Denizli yöresinin tarlalarında çektiği ahlat ağacı fotoğraflarından oluşan “Ahlat Ağacına Ağıt” isimli yapıtı bu ağaç resimlerinin nota sehpalarına yerleştirilmesiyle ancak özenle dinlersek duyabileceğimiz sessiz bir müziğe dönüşüyor. Cage’in kendisi de sergide müziği çizdiği resimleriyle bizzat yer alıyor. Klasik müzik nota yazımını Japon haikularının biçimsel kurallarına göre yeniden düzenlediği “Partisyonsuz Beste” özellikle dikkate değer.  SESSİZ BİR SES HEYKELİNE ‘RASTGELE ERİŞİM’  Bir köşede duran Július Koller’in “Çal Kültürel Durum” adlı piyanoyu ulaşılamaz hale getiren eseri, Füsun Onur’un notaları taklit eden bir tabureyi kullandığı “Fısıltı” adlı eseri de kültürel okumalarıyla dikkatimizi çekiyor sergide. Sonra büyük bir salonda aydınlatma malzemelerini kullandığı işleriyle bildiğimiz Annette Ruenzler’in “İsimsiz” eseriyle karşılaşıyoruz. Beş yaşındaki oğlum iplere bağlanmış ampullerin altında duran çeşitli bardaklar ve sürahilerin farklı notalar olduğunu fark ediyor. Sergi kataloğu Ruenzler’in eserinin esintiyle yer değiştirme ve gündelik bir nesnenin görünmez nitelikleri üzerine yaptığı yorumu boşverip ben de böyle bakıyorum bu etkileyici işe. Son olarak Nam June Paik’in “Rastgele Erişim” adını verdiği “sessiz bir ses heykeline” bir daha bakıp çıkıyoruz sergiden.  Neyse ki bu kadar değil, Arter’in ziyaretçileri “Dinleyen Gözler İçin”e ek olarak sesle ilişki kuran başka eserler de görme şansına sahip. 1960’lardan beri var olan, bizzat Cage’in kendisiyle başlayan “Yağmur Ormanı” serisinin beşincisini görmek, dinlemek, bunun da ötesinde deneyimlemek büyük bir fırsat. Başlarda icra edilen ve beşincisinde bir yerleştirmeye dönüşen bu seri, bestecilerin ve dinleyicilerin; nesnelerin sonik karakterlerini keşfetmesi fikri üzerine kurulu. Arter’in en etkileyici işlerinden biri olan bu eserde tavandan asılı doğal ve yapay nesnelerin müziğini dinlemek dokunarak (elbette önce dezenfektan kullanarak) titreşimleri hissetmek etkileyici. Bergama Stereotip Son olarak Cevdet Erek’in “Bergama Stereotip” adlı mimari yerleştirmesinden de bahsetmek gerek. Sanatçının Büyük Bergama Sunağı’nı ahşap bir konstrüksiyonla yeniden yorumladığı bu eserde asıl ilginç olan, gerçek sunaktaki devler ve tanrılar arasındaki savaşın resimlendiği Büyük Friz’i eserin içindeki hoparlör kolonlarından “duymak”. Sesler burada sahnelerin betimlendiği görüntülere dönüşüyorlar. “Bergama Stereotip” ülkemizden kaçırılan, “göremediğimiz” bir eseri duymak için de sanatsal bir fırsat.  Sergiden çıkarken kulaklığımızı takıyor ve Melih Fereli tarafından sergiye eşlik etmesi için işitsel ve görsel biçimler arasındaki karşılıklılık fikri temel alınarak hazırlanan La Cage Musicale [Müzik Kafesi] adlı çalma listesini dinlemeye başlıyoruz. Aklımızda gördüğümüz işlerin sesleri, kulağımızda ise imajları var. Görüntü yönetmeni Gökhan Tiryaki’nin bir söyleşimizde söylediklerini düşünüyorum. Sinemada sesin görüntüyü netleştirdiğinden bahsetmiş, “görüntünün netliği sesle de sağlanır” demişti. Tam da böyle bir şey işte, sergiyi gezenler için eserlerin sesleri (ve mümkünse sessizlikleri) onların görüntülerini netleştiriyor. Yağmur Ormanı *** NE ZAMANA KADAR GÖRÜLEBİLİR?  Melih Fereli’nin küratörü olduğu “Dinleyen Gözler İçin” sergisi 25 Nisan 2021’e, Alev Abüzziya’nın “Tekerrür”ü 24 Ocak’a kadar görülebilir. “Yağmur Ormanı V (varyasyon 3)”, 5-7 Şubat tarihine, Cevdet Erek’in “Bergama Stereotip” ise 3 Ocak’a kadar ziyaret edilebilir. Hıncal Uluç’tan beklenen ‘Bir Başkadır’ yorumu geldi: Başka falan değil!
MEDYA SERVİSİ Hükümetin kontrolündeki gazetelerden Sabah’ın yazarı Hıncal Uluç, bugünkü köşesinde Berkun Oya’nın yazıp yönettiği ve Netflix’te yayınlanan Bir Başkadır dizisiyle ilgili yorumlar yaptı. Hıncal Uluç, dizinin uzun monologlardan, susma sahnelerinden oluştuğunu ve bu açıdan sıkıcı olduğunu öne sürerek, “Berkun'un yazdığı senaryo ile Berkun'un yönettiği dizi ise, 20 değil, 200 saniye susmalar, bakmalarla dolu” diye yazdı. “Bir Başkadır'da da ayakkabı giyme çıkarmaları ezberledik” diyen Uluç, “Kusur, Berkun Oya'nın hem yazar, hem yönetmen olmasında.. O bitmez tükenmez monologların kelimesine kıyamamış” tespitinde bulundu. Uluç bunlarla birlikte dizinin beğenilme sebebinin iyi oyunculuklar ve Berkun Oya’nın anlatımı olduğunu belirtti. Hıncal Uluç’un “Bir Başkadır başka falan değil” başlıklı yazısı özetle şöyle: '200 SANİYE SUSMALAR, BAKMALAR...' “Berkun gerçekten Shakespeare'iyen tiradlar yazıyor.. Ama Shakespeare 400 yıl öncenin oyun yazarıydı. Sinemasız, televizyonsuz, eğlencenin az, vaktin bol olduğu devirlerde insanlar gidip 3 saat o tiradları dinliyor, keyif de alıyorlardı. (…) Berkun'un yazdığı senaryo ile Berkun'un yönettiği dizi ise, 20 değil, 200 saniye susmalar, bakmalarla dolu.. Tek başına bir yere, olmadı boşluğa, ya da iki başına birbirine susarak bakan insanlar.. Yani çıkarın o susan sahneleri.. Dizi 4 bölüme iner.. İkincisi.. TRT'nin izlediğim tek dizisi Benim Adım Melek'teki uzatma hileleri.. 45 dakikaya zor yeten bir senaryo ile 180 dakikalık diziyi nasıl çekeceksin?. (…) Bir Başkadır'da da ayakkabı giyme çıkarmaları ezberledik.. Nuri Bilge Ceylan usulü, Anadolu yollarında gidiyorsa bir araç, o araçla, bir vadide, bir ovada boydan boya, uzaktan çekimle seyrettik.. Birisi köy yerinde bir yere nasıl gidecek?. Yürüyerek.. Bütün yolu defalarca yürüdük.. Bir 30 dakika daha mı?. Al sana bir buçuk bölüm tamam.. (…) Şimdi ruh doktoru ile hastası karşı karşıya oturuyor, dizinin nerdeyse yarısında.. Nedir ruh doktoru hasta ilişkisinde teşhis tedavi yolu.. Konuşma.. Oturuyorlar karşı karşıya diyelim on dakika.. 8 dakikası susma ile geçiyor. Doktor hastayı, hasta doktoru hissediyor olmalılar ki, susarak anlaşıyorlar. Peki biz seyirciler ne oluyoruz?. Hasta kız, ağbisi ile yaşıyor.. Yengesi içine kapanmış, konuşmuyor. Küçük yeğen hiç konuşmuyor.. Konuşanın da ağzından laf kerpetenle çıkıyor. Hani "Nokta" konan yerlerde sussalar, es verseler bir derece.. Her kelimeden sonra susuyorlar.. Karşısındaki "Anlamadım, ne dedin" diyor. Cevap sessizlik.. Sessizlik.. Sessizlik.. O sessiz sahneleri de at.. Allah sizi inandırsın, dizi bir bölümde biter.. 60 dakikalık çok güzel bir televizyon filmi olur.” Bir yaz akşamından kalan…
İnsanın içini ısıtan bir yaz akşamı. Foça’da beyaz örtülü bir masanın etrafında oturmuşuz: Şükran Kurdakul, Avni Arbaş ve Alpay Kabacalı… On sekiz yaşımın uçarılığıyla yakamozla, kocaman gökte göz kırpan uzak yıldızlarla, kıyıya bağlı teknelerle eğleşen kedilerle meşgulüm. Nazım’ın “Avni’nin Atları” şiirinin Avni’si, Avni Arbaş anılarını anlatıyor bize. Savaş çıkar çıkmaz Fransa’dan memlekete dönmeye çalışıyor. Ama bir çılgınlık yapıyor; rotasını İtalya’ya çeviriyor. Roma’dan Toscana’ya doğru ilerlerken aklında hep büyük ressamların yapıtları… Aşkla dolanıyor onca muhteşem eserin arasında. Bu arada savaş da tam gaz sürüyor. Floransa yolunda bir saman kamyonu çıkıyor karşısına… Durduruyorlar onu. Kamyondakiler, silahlı partizanlar olabilir. Ama ya faşistlerse? Başının belaya girmesine ramak kalmış. Oracıkta bir kurşun deliği geçebilir göğsünün içinden. Dizlerinin bağı çözülüyor. Zangır zangır titriyor. Hemen soruyorlar genç Arbaş’a; “Hangisisin sen? Faşista! Komünista!” Arbaş cevabı yapıştırıyor: “Artista! Artista!” Sanatçıların yeri geldiğinde nitelik değiştiren baskı ve sansür karşısında aldığı tavrın da benzer bir izlekte olduğunu biliyoruz. Yıllar önce bir başka ressam, Nuri İyem, kendisiyle yapılan bir söyleşide sanat yaşamındaki değişik evreleri anlatırken, “Baskılardan bıktığım için bir dönem soyut resim yaptım,” diyordu. Bu sözler birikmiş bir sancının ifadesidir elbette. Kişisel bir yakınmanın ötesinde tarihsel bir olguyu da değerlendirmemize kapı araladığı için ayrıca önemlidir. Sanatçının yaratma özgürlüğüne konan yasak, kendi dışındaki güçlerin yaratılarına yön vermesidir aslında. İstencini baskı altında tutarak başka yöntemlerle çalışmak zorunda bırakılmasıdır. Yaratma özgürlüğüne konan yasaklar, güncel-politik olaylarda görünenlerden daha derin etkiler bırakır toplumlarda. Politik olaylarda engeller, yeni birikimlere, tepkilere yol açabilir. Doğrudan toplumsal bir nitelik barındırır bu süreç. Ne yazık ki, kimi zaman toplumlar bu engellere gecikerek yanıt verir. Sanat ise kişisel bir çabadır. Hatta Kagan, “Estetik ve Sanat Dersleri” kitabında, “Derinlemesine ve bir kereciklik, bir kişisel karakter taşır,” saptamasında bulunur. Sanatçının toplumsal konumu, algıları, bir anlamda ruhsal gerçeği ile koşullu olduğu için iç dünyasındaki tedirginlik giderek bireysel boyutlara ulaşır. Varlığı ile çelişen durumlardan nice yapıt çıkar ortaya. Bu nedenle ister devletten ister kapitalden gelsin, dolaylı ya da dolaysız baskıların etkileri güncel değil, tarihseldir. Bir süreci etkilemeye yöneliktir çünkü. Yani kişisel değil, toplumsaldır. Bir sanatçının yaratılarında gerçeğin sanatsal olarak çözümlenmesi, baskı ya da sansür yolu ile nitelik değiştirmişse süreç içinde başkalarını da etkiler. Bu yolla genel bir nitelik kazanır. Yeri geldiğinde sanatın akışını bile değiştirir. Sapaklarda yeni üretim biçimleri doğar. İşte Nuri İyem’in bize anlatmaya çalıştığı, kendi bireysel çabasından doğan yaratılarının tarihsel bir boyut kazanmasıdır. O akşam Foça’da, denizin kıyıya bıraktığı dalga sesiyle masamızdan yükselen kahkahalar birleşiyordu, Bedel ödemiş bir kuşağın yeri geldiğinde yaşanmış onca acıya rağmen ayakta kalma direnci gözlerde yanıp sönüyordu. Baskı ve sansürün kendi dönemine göre nitelik değiştirebileceği uyarısında bulunuyorlardı bir bakıma. Yarınları işaret eder gibi. Halil Sezai’ye verilen cezanın gerekçesi açıklandı: Suç işlemeyeceğine dair kanaat oluşmadı
İstanbul Tuzla’da komşusu Hüseyin Meriç’i darp ettiği gerekçesi ile müzisyen Halil Sezai Paracıkoğlu’na 1 yıl 11 ay 17 gün hapis cezası veren İstanbul Anadolu 12. Asliye Ceza Mahkemesi, kararının gerekçesini açıkladı. 18 sayfalık gerekçeli kararda, olay günü Halil Sezai’nin gürültü nedeni ile sorunlar yaşadığı komşusu Hüseyin Meriç ile konuşmaya gittiği, eline aldığı odunla önce bahçede bulunan aynaya vurduğu, müşteki Hüseyin Meriç’i de yumruk, diz ve tekme ile yaraladığı ifade edildi. Kararda, duruşmada Halil Sezai lehine tanıklık yapan ve Halil Sezai’nin Hüseyin Meriç’e odunla vurmadığını söyleyen Rıdvan Çelik ’in tanıklığına ‘tarafsız olmaması’ nedeniyle itibar edilmediği kaydedildi. EYLEMLER TEKRARLANDIĞI İÇİN CEZA ARTTI Sanık Halil Sezai’nin zincirleme suç oluşturmayacak kadar kısa sürede hakarete yönelik eylemleri bir kaç defa tekrarladığı ifade edilen gerekçeli kararda, “Sanığa verilen cezada bir miktar teşdit (artırım) uygulanmıştır” denildi. Sanığın müştekinin rızası olmadan konutuna girerek konut dokunulmazlığını ihlal suçunu işlediği kaydedilen gerekçeli kararda, “Sanığın yaralama eylemini gerçekleştirebilmek için konut dokunulmazlığını ihlal ettiği anlaşılmakla mütalaada yer aldığı şekilde TCK 116/4 (şiddet kullanarak konut dokunulmazlığını ihlal) uygulaması sanık hakkında yapılmamıştır” denildi. Sanık Halil Sezai’nin konut dokunulmazlığını ihlal etmek ve kasten yaralama eylemini gerçekleştirmek amacıyla sinekliğe zarar vererek, "”Mala zarar verme” suçunu işlediği belirtilen gerekçeli kararda, sanığın bu suçtan doğan zararı karşıladığı için bu suçtan verilen cezada indirim yapıldığı anlatıldı. ÖNCEDEN ALDIĞI CEZAYA İŞARET EDİLDİ Gerekçeli kararda, ceza hükmünün geri bırakılması usulünün neden uygulanmadığına ilişkin ise şu satırlar yer aldı: “Sanığın yeniden suç işlemeyeceğine yönelik mahkememizde olumlu kanaat hasıl olmadığından ve sanığın adli sicil kaydında daha önceden kasten yaralama suçundan aldığı mahkumiyet bulunduğu görülmekle sanık lehine CMK 231 maddesinin (hükmün açıklanmasının geri bırakılması) ve TCK 51. maddesinin (hapis cezasının ertelenmesi) yer olmadığına karar vermek gerekmiştir.” Gerekçeli kararda, sanığın suçu işleyiş biçimi ve suçun işlenmesindeki özellikleri gerekçe göstererek hapis cezasını para cezasına çevirmediği belirtildi. NE OLMUŞTU? Komşusu Hüseyin Meriç’i odunla yaraladığı gerekçesi ile gözaltına alınan müzisyen Halil Sezai, 17 Eylül 2020 tarihinde tutuklanmış, 30 Ekim tarihinde yapılan ilk duruşmada kararla birlikte tahliye edilmişti. Halil Sezai, İstanbul Anadolu 12. Asliye Ceza Mahkemesi’nde 30 Ekim 2020 tarihinde görülen karar duruşmasında, "Silahla kasten basit yaralama", "Alenen akaret", "Konut dokunulmazlığını ihlal" ve "Mala zarar verme" suçlarından toplam 1 yıl 11 ay 17 gün hapis cezasına çarptırılmıştı. Mahkemenin bu kararı hem müşteki Hüseyin Meriç hem de sanık Halil Sezai’nin avukatı tarafından İstinaf Mahkemesi’ne taşındı. Müşteki Hüseyin Meriç’in Avukatı Serap Başkan Özsan, kararın bozulması için İstinaf Mahkemesi’ne sunduğu dilekçede sanık Halil Sezai’nin suçları birden fazla kişi ile işlediğini öne sürerek suçun ağır cezalık suç olduğunu iddia etti. Halil Sezai’nin Ağır Ceza Mahkemesi’nde yargılanmasını talep ettiklerini belirten Avukat Serap Başkan Özsoy, Asliye Ceza Mahkemesi tarafından verilen kararın bozularak sanığı Ağır Ceza Mahkemesi’nde yargılanmasını talep etti. Halil Sezai’nin Avukatı Ahmet Gürel de İstinaf Mahkemesi’ne yaptığı başvuruda kararın müvekkili lehine bozulmasını istedi. Netflix, Ezel Akay imzalı 9 Kere Leyla filminin fragmanını paylaştı
Nejat Uygur’un ardından 7 yıl geçti
Yasla yüzleşme çizgilerde
Işıl ÇALIŞKAN Kaybolan bir kedi. Onun peşinden giden bir yazar. Esrarengiz Yeşil Ev’in bahçesinde beklenmedik bir karşılaşma. Düş ile gerçeğin, geçmiş ile şimdinin kesiştiği yerde yaşanan, esaslı bir hesaplaşma. Yekta Kopan’ın ödüllü kitabı “Bir de Baktım Yoksun”un ilk öyküsü “Sarmaşık”, 46 yıllık dostu, Levent Gönenç’in çizgileriyle okurların karşısında. Haydi, Sarmaşık’ın bir ucundan da biz tutalım. Elbette işin ustalarıyla… ► ‘Bir de Baktım Yoksun’un ilk öyküsü Sarmaşık, artık çizgilerle somutlaştı okurda. Bu bir yazar için ne ifade ediyor? Yekta Kopan: Aslında şöyle demek daha doğru geliyor bana. Sarmaşık, artık başka bir sanat formu, yeni bir üretim olarak okurun elinde. Açıkçası bu öyküyü yazarken ya da kitapta yayımlandığında böyle bir buluşmaya yelken açacağını hiç düşünmemiştim. Fikir tümüyle Levent’ten çıktı. İyi ki de çıktı. Yazdıklarımın başka bir sanat formunda, yeniden yaratılması her zaman çok heyecanlandırıyor beni. Hele bu yaratım tutkunu olduğum çizgi-roman alanında olunca ve Levent’le birlikte imza attığımız bir iş olunca daha da heyecan verici.  SARMAŞIK BENİM YASIMLA YÜZLEŞMEMİ SAĞLADI  ► Kitapta Sarmaşık’ı sıkça öykülerinize konu ettiğiniz baba oğul çatışmasının bir “uzlaşma süreci” olarak gördüğünüzü söylüyorsunuz. Bu sürecin size yansıması nedir? Yekta Kopan: Bu uzlaşma vurgusu, Sarmaşık’ın yazıldığı zamanla ilgili. 2008 yılında babamı kaybettikten sonra yazdığım bir öykü bu. O süreçte, yasımla yüzleşmemi sağlayan bir yazma sürecinin sonucu. Bu süreç, sadece baba-oğul meselesinin siyah-beyaz yönlerini değil, gri alanını da görmemi sağladı. Bu konuya hep bir iktidar alanı mücadelesi olarak bakarken, Sarmaşık’la birlikte konunun bütün uçlarına gitmeye ve eşit mesafede durmaya çalıştım.  ► Levent Bey sizin onca öykü arasından Sarmaşık’ı seçme sebebiniz nedir? Sizi neresinden yakaladı bu öykü? Levent Gönenç: Yekta’nın her bir öyküsü benim için değerli ancak Sarmaşık’ı apayrı bir yere koyuyurum. Sadece arka planını iyi bildiğim, duygu yükünü bire bir omuzlarımda hissettiğim için değil; bu öyküyü çok samimi bulduğum için. Sarmaşık; bir oğul olarak Yekta’nın nefesinin yetmediği, yüreğinin kaldırmadığı noktada, Yazar Yekta’ya yaslanıp, ondan el alıp, kayıpları ve acılarıyla yüzleşmesinin hikâyesi. Bu sancılı yolculukta samimiyetini hiç kaybetmeyen bir öykü Sarmaşık. İyisi, kötüsüyle, neşeli, hüzünlü yanlarıya, sevgi ve öfke sarmalında “sahici” bir baba oğul hikâyesi.  ► Nasıl bir çalışma şekli yürüttünüz? Yekta Kopan: Çalışmanın aslan payı Levent’teydi. Ama birlikte karar vermemiz gereken aşamalarda ya mesajlarla ve e-postayla ilerledik. Ya da dostluğumuzun “konuşmandan anlaşma” yeteneğine güvendik.  Levent Gönenç: Aslında Yekta’nın dediği gibi, birçok noktada konuşmadan anlaştık. Zaman zaman Yekta’ya görsel malzeme gönderip fikrini aldım ancak çizim aşamasında beni büyük ölçüde serbest bıraktı.  OYUN HAMURUNU BİÇİMLENDİRMEK GİBİYDİ  ► Çizime başlamadan önce kafanızdakiyle sonrası nasıl şekillendi? Levent Gönenç: Açık söylemek gerekirse, öyküyü ilk okuduğumda çizgi romanda yer alan tiplerden ve mekânlardan daha farklı tipler ve mekânlar gelmişti gözümün önüne. Ancak öyküyü çizgi-roman yapmaya karar verdikten sonra üzerinde ciddi ciddi düşünmeye başladım; bu öyküyü duygu yoğunluğunu muhafaza ederek nasıl çizgiye aktarabilirim, diye. Kullandığım yöntemlerden biri, karakterleri çizerken karikatür benzeri bir üslup kullanıp mekânları mümkün olduğunca realistik bir üslupla resmetmekti. Karakterler için kullandığım karikatür benzeri üslup baba ile oğulun jest ve mimiklerini inişleriyle ve çıkışlarıyla, abartılı yönleriyle okuyucuya aktarmamı kolaylaştırdı. Aynı bir oyun hamurunu farklı şekillerde biçimlendirmek gibi. Eğer baba oğulu realistik bir üslupla çizseydim bu imkânım olmayacaktı. Buna karşılık mekânları olabildiğince gerçeğe yakın çizerek okuyucunun kendisini hikâyede anlatılan mekânlarda dolaşıyormuş gibi hissetmesini sağlamaya çalıştım. Sonuçta ortaya çıkan, öykünün “resimlemesi”, yani “illüstrasyonu” değil, farklı bir hikâye anlatma formunda yeniden yorumlanması olsun istedim.  SIKINTILI ATMOSFER BENİ SİYAH BEYAZA YÖNELTTİ  ► Öyküde bir Yeşil Ev söz konusuyken neden siyah beyaz bir anlatım tercih ettiniz? Levent Gönenç: Ben çizgi romanda ve karikatürde rengin eğer hikâye anlatımında bir işlevi varsa kullanılması gerektiğine inanıyorum. Sadece “şık” dursun ya da ilgi çeksin diye renk kullanmak bana çok anlamlı gelmiyor. Sarmaşık’a gelince; siyah-beyaz bir anlatımın hikâyeye çok daha yakıştığını düşünüyorum. Öykünün sıkıntılı atmosferi beni böyle bir tercih yapmaya yöneltti. Bir de tabii, sinematografik açıdan siyah-beyaz anlatımın çok daha vurucu olduğunu düşünmem bu tercihimde etkili oldu.  *** FİKİR YOLDAŞLIĞIMIZI TESCİLLEDİK ► Kırk altı yıllık dostluğun üretime yansımasını kitapta görmek mümkün ancak bir de sizden dinlemek isteriz… Yaşanmışlıkların ve dostluk gibi yüce bir varlığın üretiminize katkısını… Yekta Kopan: Açıkçası Sarmaşık’la ilgili söyleşileri cevaplamaya başlayana kadar Levent’le dostluğumuzu otopsi masasına yatırmamıştım. Çünkü Levent kendimi bildim bileli hayatımda, bu dostluğu değerlendirmem, yorumlamam gerekmedi hiç. Levent ve Yekta… Hepsi buydu benim için. Ama böyle soruları cevapladıkça gözümün önünden binlerce görüntü geçiyor. İlkokuldaki meraklı çocuklar, ortaokuldaki sorgulayan afacanlar, lisedeki kaygılı ergenler… Üniversite yıllarında müzikle geçen günlerimiz. Sonra hayat mücadelesi. Bütün bu süreçte yaşanan üzüntüler, sevinçler, aşklar, başarılar, başarısızlıklar, tartışmalar, omuz omuza ilerlenen anlar… Dostluğumuzu romantikleştirmeyeceğim ama şunu rahatlıkla söyleyebilirim. İlkokul birinci sınıfta aynı sıraya oturduğumuz günden beri, bu yürüyüşün en büyük arzusu birlikte üretebilmekti. Bu yüzden de Sarmaşık, bir kitap olarak varlığından öte bir anlam taşıyor bizim için. Kitabı elime her alışımda duygulanıyorum. Sende de oluyor mu böyle bir his Levent?  Levent Gönenç: Olmaz mı? Gerçek dostluklar herkes için değerlidir. Hepimizin hayatında vazgeçemeyeceği dostları vardır. Ancak bu dostluk ortak bir üretime dönüşüyorsa çok daha fazla anlam kazanır. Örneğin bugün çizgi roman dünyasında biri yazan, biri çizen başarılı ikililer var ancak bu tamamen profesyonel bir birliktelik. Bizimkisi ise, hem biyolojik hem entelektüel olarak birlikte büyümenin, birlikte keşfetmenin, keşfettikçe birlikte heyecan duymanın getirdiği bir ortaklık. Yekta, sen romantize etmekten kaçındın ama hadi ben biraz romantize edeyim dostluğumuzu: Sarmaşık bizim için, yıllar sonra kitap formatında tescillenen bir fikir yoldaşlığı. ► Kitap daha önce hiç çizgi roman basmayan Can Yayınları’ndan çıkardınız. Neden bu şekilde tercih ettiniz? Yekta Kopan: Öncelikle Can Yayınları’na çok teşekkür ederiz. Büyük bir yayınevinin çizgi-roman yayıncılığına girmesi, bu alanın Türkiye’deki değerini daha da artıracaktır, daha görünür kılacaktır. Benim açımdan Can Yayınları bir tercih değildi açıkçası, bu yayınevi benim evim gibi zaten. İlk kitabımın çıkışının 20’nci yılındayım. Yani Can Yayınları binasından içeri gireli yirmi yıl olmuş. Bu çizgi-roman fikri ilk oluştuğunda da onlarla paylaştım elbette. Yayınevinin her kademesi büyük bir heyecanla karşıladı bu haberi. Kitabın hazırlanış aşamasında da muhteşem bir çalışma yaptılar. Hem Levent’le bana hem kitabımıza, hem de çizgi-roman konusuna çok inandılar. Ortaya çıkan sonuçtan çok memnunuz. Dileriz çizgi-roman konusunda yeni haberler de gelir Can Yayınları’ndan. Genç olmak…
İyi yaşlanmayla ilgili psikolojik çalışmaları ve yayınları incelerken Alain Badiou’nun ‘Gerçek Yaşam’ adlı ihtiyarlığında (79 yaşındayken) kaleme aldığı genç olmakla ilgili kitabına yöneldim birden. Aslında genç olmanın anlamı, belki de iyi yaşlanmanın sırrını da içinde taşıyordur. Badiou, bir felsefeci olarak Sokrates’i odağına alarak bu meseleyi pek güzel ele alıyor kitabında. Sokrates, gerçek yaşam üzerine konuşurken bir dersinde şöyle söylemiş iktidar âşığı olmakla ilgili: “Hiçbir şeyi abartmayalım. İk¬tidar âşıklarının iktidara gelmemesi gerektiğini veri kabul edelim; çünkü eğer iktidara gelirlerse, iktidar talipleri arasındaki savaştan başka bir şey olmaz.” İktidar âşığı olmayı patolojik bir sorun olarak ele alması ufuk açıcı ve doğruluğu tarih boyunca ispatlanmış bir gerçek. Genç olmak, öncelikle iktidar âşığı olmamak anlamına geliyor Sokrates için, kendisini ‘gerçek yaşam’ı bulmaya adamış biri olmak… İktidar derken sadece siyasal olan anlaşılmasın, her anlamda iktidar âşığı olmak, akışı ve arayışı engelleyen bir şey. Zaten kitabın alt başlığı da, ‘Gençliği Yoldan Çıkarmaya Yönelik Bir Çağrı’. Yani genç olmak ve gerçek yaşam, başkaları tarafından önceden belirlenmiş ve bir takım iktidarlara hizmet eden yollardan çıkıp yürüdükçe oluşan kendi yolunu, yollarını bulmak. Bu formül, iyi yaşlanmanın da formülü olabilir pekâlâ… Size öğretilen ve biçilen yaşlılık rolünü oynamayı bırakarak başlayabilirsiniz genç olmaya. Gençken öğrenmeye karşı duyulan açlık yaşlılıkta da sürdürülebildiğinde, her şeyi biliyormuş gibi yapmayı ya da var olunan konumu ya da yolu sonuna kadar sahip çıkmak yerine başka yollar aramaya devam edildiği sürece… İhtiyarlık üzerine düşünürken, ihtiyar bir şairle konuşmamı hatırlıyorum. Gençlerin yazdığı şiirleri okuyamadığını söylemişti bana, anlamıyorum demişti. Bilgisi ve algısı böylesine açık birisinin gençlerin yazdıklarını anlayamaması çok şaşırtmıştı beni. Sonra sonra konuştukça anlamıştım ki, anlamak istemiyordu, bir tür düşmanlıkla yaklaşıyordu yeni tarz yazılan şiire. Çünkü o şiiri anlaması ve beğenmesi, kendi yazdığı, hayatını adadığı şiiri inkâr etmek anlamına gelecekti ve bu korkunçtu onun için. İşte, Sokrates’in ‘iktidar âşığı’ olmak dediği şey, aynı zamanda böyle bir şeydi, ‘gerçek’ değildi mesele, sahip olunandı. Hâlbuki o şair, anlamaya çalışsa, derdi kendi şiirinden çok şiirin kendisi olsa genç kalacaktı, öyle şiirler yazamayacak olsa da… Badio’nun sözleriyle: “Esasen, der Sokrates -şimdilik sadece onun söy¬lediklerini izliyorum- gerçek yaşamı fethetmek için, önyargılara, basmakalıp düşüncelere, kör itaate, keyfi gelenek göreneklere ve sınırsız rekabete karşı mücadele etmek gerekir. Aslında, gençliği yoldan çıkarmak tek bir anlama gelir: Gençlerin önceden saptanmış yollara girmemesini, sitenin gelenek göre-neklerine itaate mahkûm olmamasını, yeni bir şeyler yaratabilmesini, gerçek yaşama dair farklı bir yöne¬lim önermesini sağlamaya çabalamak.” Sokrates’in önerdiği ‘yoldan çıkarma’, eğitim sisteminde yapılacak gerçek bir dönüşümün ipuçlarını sunar. Şu an yürürlükte olan ise tam tersi, önyargı yükleyen, basmakalıp düşünmeye teşvik eden, rekabet hırsını yücelten, itaate zorlayan, yeni bir şeyler yaratmaya çalışanları engelleyen… Günümüzde genç olmak, çok daha zor artık, sadece şeklen ve yüzeysel… Badiou, yine Sokrates’ten yola çıkarak eğer gençliğin arzu ettiği ‘anlamlı’, yani ‘gerçek yaşam’ olanakları sunulamadığında, anlık yaşam ve hazzın yüceltildiği, uyuşturucunun ve diğer ‘gerçek yaşam’dan kaçmayı sağlayan şeylerin abartıldığı bir tür nihilizmin kaçınılmaz olduğunu yazar. Ki bugün yaşanan durumun bir kısmı böyle. Ya itaat et, ya nihilizme kaç… İkisi de genç olmaktan uzaklaşmak… Bu türden bir nihilizm, diğer canlı ve cansız varlıklar arasındaki o görünmez bağın kopması anlamına gelir. Badiou’nun dediği gibi: “Bu anlayış bizzat yaşam fikrini par¬çalar, dağıtır ve bu nedenle, bu yaşam anlayışı aynı zamanda bir ölüm anlayışıdır.” Nihal Yalçın’dan 'Bir Başkadır' paylaşımı: Çok gaza geliyorsunuz
Oyuncu Nihal Yalçın, Berkun Oya tarafından yazılıp yönetilen ve Netflix’te yayınlanan son günlerin popüler dizisi Bir Başkadır ile ilgili yapılan yorumlara dair eleştiride bulundu. Değerlendirmelerini Twitter hesabından paylaşan Yalçın, ‘çok fazla gaza gelindiğini’ savundu. Yalçın ayrıca, dizinin oyuncularına yapılan övgülerle ilgili de yorum yaparak, “Karnıma ağrılar giriyor” dedi. Yalçın’ın isim vermeden Bir Başkadır dizisiyle ilgili yapılan yorumlara dair paylaşımları şu şekilde: ‘CEHALET DEMEYELİM DE…’ “Günaydın. Çok gaza geliyorsunuz birbirinizden, birbirinizi çok etkiliyorsunuz. Görüyorum burdan hep. Bir de en ara hepiniz dizi yorumcusu oldunuz be? Oyunculuk falan övüyorsunuz bir de, böyle karnıma ağrılar giriyor. Bazı konularda benim cehaletimin görüldüğü kadar görüyorum cehaletinizi. Hadi ona cehalet demeyeyim de, kendinizi bilmezliğiniz diyeyim :). Çok önemsiyorsunuz kendinizi.” Nihal Yalçın’ın, Bir Başkadır dizisinde Öykü Karayel’in canlandırdığı Meryem karakteri için ilk düşünülen isim olduğu iddia ediliyor.  'Hakikat: Şeyh Bedreddin' filminin fragmanı yayınlandı
İmece yapım yapımcılığında vizyona girmeye hazırlanan ve Anadolu tarihinin ilk eşitlikçi isyanını başlatan Şeyh Bedreddin’in hayatından kesitler sunacak olan 'Hakikat: Şeyh Bedreddin' filminin fragmanı yayınlandı. Hakan Alak’ın yönetmenliğini üstlendiği filmde sanatçı Suavi, Bülent Emrah Parlak ve Saygın Soysal başrolleri paylaşıyor. Çok uzun zaman önce yaşayan ama düşünceleriyle bir toplumun hafızasında yer eden “Hakikat” filminde, güçlü dram ögeleri de yerini alıyor. Anadolu’daki eşitlikçi isyanını başlatan ilk kişi olarak tarihe geçen Şeyh Bedreddin’in hayatını, Ali Şahin ve Hakan Alak birlikte kaleme aldı.  Filmde, Suavi (Şeyh Bedreddin), Bülent Emrah Parlak (Börklüce Mustafa), Saygın Soysal (Torlak Kemal), Elif Nur Kerkük, Ali Barkın, Kerem Fırtına, Orhan Alkaya, Ezgi Esma Kürklü, Bülent Keser, Teoman Gelmez, Sinan Tuzcu, Sabriye Günüç, Serkan Genç, Rıza Akın, Rugeş Kırıcı gibi birbirinden değerli isimler rol alıyor. “Hakikat” için Edirne’de, 5 bin metrekarelik alana plato kuruldu. 1400’lü yıllarda Börklüce Mustafa'nın yaşadığı köy, döneme uygun olarak yeniden inşa edildi, kostümler dikildi. Yönetmen Hakan Alak, daha önce yaptığı açıklamada Nazım Hikmet’in Şeyh Bedreddin Destanı’na gönderme yapmış, “ Nazım’ın Şeyh Bedreddin Destanı şiirinin sonunda vasiyet gibi sözleri vardır. Bir bakıma ‘Hakikat’ ile o vasiyeti yerine getiriyoruz diyebilirim” demişti. Adalet ve özgürlük özlemini anlatan bir hikaye kurduklarını söyleyen Hakan Alak; “Adalet ve özgürlük özleminin sinema yoluyla anlatılmasına en fazla ihtiyaç duyulan bir dönemde, elimizden geldiğince bunu hakkıyla yapmaya çalışacağız” ifadelerini kullanmıştı. Suavi ise; “Şeyh Bedreddin olağanüstü bir karakter. Doğduğu coğrafyayı biraz değiştirirsek Rönesans’ın düşünürlerine tekabül eden bir donanım. Sıradan bir dini temsilci değil. Hak ve adaleti İslam hukuku üzerinden anlatmaya çalışan, bunun cesaretini ve olgunluğunu gösteren bir karakter. Son derece saygın, filozof diyebileceğimiz, eserler de üreten bir şahsiyet. Yönetmenimiz bunu benim üzerimden anlatmaya çalışacak. Kendimi çok şanslı hissediyorum. Bu filmde rol almak benim için büyük bir gururdur. Adeta kendime bir rütbe takılmış gibi hissediyorum; bütün rütbeleri redderek” demişti. Filmde Şeyh Bedreddin’in kader arkadaşı Börklüce Mustafa’yı canlandıran Bülent Emrah Parlak da, “Kolektif bilinçle, emek merkezli, sömürüye karşı yapılmış pek çok Anadolu isyanından birisi olan Şeyh Bedreddin, Börklüce Mustafa ve Torlak Kemal’in önderliğinde yapılan bu isyanın günümüze uyarlanmış sanatsal etkinliğinde bulunmaktan büyük gurur duyuyorum. Dönemin koşullarına göre en üst seviyede insan hakları parantezinde de yorumları olan bu isyanın yüzyıllar öncesinden tuttuğu bir ışıktır bu” diye konuşmuştu. Herkes iyiyse biz de iyiyiz…
Sürdürülebilir Yaşam Film Festivali 2020’nin hedefini bu şekilde özetlemek, kulağa biraz fazla iyimser gelebilir. Herkes nasıl iyi olabilir ki? Belki de dünya tarihinin bu soruya en olumsuz cevapların verileceği dönemindeyiz. Oysa Pera Müzesi’nde 19-22 Kasım arasında düzenlenecek olan Festival, “sürdürülebilir yaşamın ancak gezegendeki tüm canlıların yaşam ortamı ve koşulları sürdürülebilir olduğu zaman mümkün” olduğunu belirtiyor zaten. Dahası da var: “İyi olmamız için mevsimin, havanın, suyun, toprağın, yabanın, çiftçinin, tohumun, ormanın, böceğin, domatesin, komşunun iyi olması gerektiğini hatırlatıyor. Herkes iyiyse biz de iyiyiz...”  Değişim ihtiyacının her zamankinden fazla hissedildiği günümüzde Sürdürülebilir Yaşam Film Festivali acil değişim çağrımıza cevap vermek için örnekler sunuyor, cesaret veriyor. Benim izlediğim beş filmden anladığım kadarıyla bunu yaparken felaket tellallığı yapmadığı gibi, ders vermeye de kalkmıyor. Aşırı balık avlamayı (Çalınan Balıklar), çöpünü nereye attığına aldırmayanları (Bir Avuç Çöp), orman yangınları ve ormanların tahribine keçilerle karşı koymayı (Ormanı Onaran Keçiler), tropiklerde, yerli ağaçların gölgesinde kahve yetiştirmenin olumlu etkisini (Gölgede Yetişen Kahve) ve Türkiye’de Bingöl’de yörede yetişen bitki ve mantarları toplayan insanlarla habitatın kurduğu ilişkiyi (Toplayıcılar) ilgiyle izliyorsunuz. Ama örneğin, Daved Regos’un yönettiği “Bir Avuç Çöp/A Fistful of Rubbish”in silahlı, kovboy şapkalı, kot pantalonlu kimi elemanları, Spagetti Western havası ile sizi oyalasa da, işin ciddiyetini gözaltı etmenize meydan vermiyor. “Çalınan Balıklar / Stolen Fish” ise (Yönetmen: Gosia Juszczak) Orta Afrika’nın en küçük ülkesi Gambiya’nın kadınlı-erkekli hiç durmadan çalışan halkından üç kişinin ağzından onların sorunlarını, Çinli şirketlerin aşırı avlanarak deniz ekosistemini yıpratmasını anlatıyor. Antoinette Wilson ve Jordan Osmond’un yönettikleri “Ormanı Onaran Keçiler / From Weedy Forests to Grassy Woodlands”, ormanların, bitkilerin baş düşmanı muamelesi edilen keçilerin, böğürtlenlerin gözden uzakta kalmış kuru dallarını kemirerek karınlarını doyurup mutlu olurken, aniden patlak veren orman yangınlarına da engel oluşları üzerine.  İnsanların, hayvanların, bitkilerin hep birlikte, mevcut en iyi koşullar içinde yaşamalarının, daha iyi bir hayat standardına kavuşmalarının en iyi örneklerinden biri ise, Alexander Kinnunen’in “Gölgede Yetişen Kahve / Shade Grown Coffee”si.  Yerli ağaçların gölgesinde kahve yetiştirmenin yerel halk, kahve işçileri üzerinde olumlu etkisi olacağı, hayat standartlarını yükselteceği, ormansızlaşmayı durdurup yabanıl hayat habitatını koruyacağını savunuyor. “Dünyanın dört bir yanındaki tutkulu kahve çiftçileri, kavurucular ve baristalar” kahvemizin lezzetinin nasıl iyileşeceğini de savunuyor. Ama benim yüreğime en dokunan belgesel, Roni Aran Adıbelli ile Adnan Faruk Turan’ın yönettikleri “Toplayıcılar – Foragers” oldu. Bingöl bölgesi ve civarında toplayıcılık kültürünün kadim bilgisiyle biyo-çeşitlilik, yabani bitki ve mantarların bölgedeki kullanımlarını, mutfak kültürü, şifa ve tıp alanlarındaki faydalarını “bilim insanları, doğa araştırmacıları ve bölge insanları” doğal bir anlatımla sunuyor. Nefis görüntüler ve müzik de cabası…  Pera Müzesi’nde seçkiden gösterilecek 20 adet kısa ve uzun metrajlı belgeselin arasında izleyemeyip aklımın kaldıkları da var: Mega Yangınlar, Suyun Efendileri, Yabanın Dönüşü, Ayna, Diego ile Lou’nun yönettiği ve hepimize umut verecek “Umut Veren Topluluklar/Communities of Hope” gibi. Festival 19 Kasım’da Pera Müzesi’nde “Milletler Birleşince: Acil Zamanlar için Acil Çözümler -Nations United: Urgent Solutions for Urgent Times” ile (Yönetmen: Richard Curtis) başlıyor. Filmlerden “İklim Arafı-Climate Limbo”nun tanıtımında (Yönetmenler: Elena Brunello, Paolo Caselli ve Francesco Ferri), iklim değişikliğinin nasıl zengin-fakir demeksizin herkesi etkilediği vurgulanmış. “Bu Afrika’nın karşı karşıya olduğu “egzotik” bir mesele ya da deniz seviyesinin yükselmesi ile mücadele eden ücra Pasifik adalarına özgü bir sorun değil. Alpler’deki buzullardan Orta Avrupa’nın verimli topraklarına, kasırgalarla boğuşan Amerika eyaletlerinden Himalayalar’a hepimizi ilgilendiriyor.” Öyleyse ya salonda ya da festivalden sonra çevrimiçi olarak izleyelim. Sıkılmayacaksınız… *** Çevrimiçi seçeneği de var Sürdürülebilir Yaşam Film Festivali, 19-22 Kasım tarihlerinde İstanbul’da Pera Müzesi’nde izleyicilerle buluşacak. Ayrıca seçkinin tamamı 1-6 Aralık tarihlerinde Surdurulebiliryasam.net’de çevrimiçi bir festival ile tüm Türkiye’de izleyicilerle buluşacak. Tüm gösterimler ücretsiz olacak. Kız kardeşliğin gücüyle perde!
Işıl ÇALIŞKAN Feminist ve aktivist oyun yazarı Olympe De Gouges, Fransız Devrimi’nin bir figürü olan suikastçı Charlotte Corday, Agostino Brunias resminden fırlayan üst aklın temsilcisi bir casus, “renksiz kadın” Marienne ve hiçbir zaman gerçek bir arkadaşa sahip olamayan, istemeden nezaketsiz ve tuhaf bir şekilde ileri görüşlü Marie Antoinette. “Madam Giyotin”, 18’inci yüzyılda Fransız Devrimi Korku Krallığı sırasında yaşananları, gerçek hayatta hiç karşılaşmamış bu dört kadının hayali bir düzlemde buluşması üzerinden ele alıyor.  Betül Arım, Buket Gülbeyaz, Özlem Ulukan, Simel Aksünger ve Zeliha Gürsoy’un rol aldığı, Lauren Gunderson’un yazdığı, Yağmur Yağmur’un yönettiği “Madam Giyotin”, 24. İstanbul Tiyatro Festivali kapsamında bugün prömiyer yapacak. 19.30’da Fişekhane İkinci Sahne’de izleyici karşısına çıkacak. Ardından 28 Kasım Cumartesi 20.00’de K! Kültüral Performing Arts’ta sahnelecek. Oyunun yönetmeni Yağmur Yağmur ile oyunun detaylarını konuşurken usta oyuncu Betül Arım’a da canlandıracağı rolü sorduk. KADIN ÖZGÜRLEŞMEDEN DÜNYA FOSSEPTİK ÇUKURU  ► Bu dört kadının ortak özelliği ve onları hikâyede oyunda buluşturan nedir? Bu dört kadının dördü de çok güçlü ve devrimi etkilemiş karakterler. Biz de bugünün dünyasından ve bu yüzyıldan o döneme bir selam göndererek, bu dört kadının tuhaf ve sert hikâyesi üzerinden, bugünle dünü kucaklayan bir biçimle, absürt unsurların yoğun olduğu, “tarihsel gerçeklerle aykırı şekilde derdi olan” bir oyun çalıştık. Tüm meseleleriyle güncel bir metin.  Dönemin adaletsizlikleri, ahlaksızlıkları ve patriyarkal otoritenin kadın bedeni üzerindeki kanlı hegemonyası bugün de olduğu gibi duruyor. Günümüz dünyasında öldürme biçimleri değişti, giyotin yerine artık daha farklı aletler ve yöntemler kullanılıyor. Yani kadın ruhunun ve bedeninin maruz bırakıldığı mütecaviz dil ve insafsız eylemler silsilesi hiçbir şekilde değişmedi. Kadının altın çağı gelmeden ve kadın özgürleşmeden dünya fosseptik çukuru olmaktan kurtulamayacak. Simone de Beauvoir’ın da söylediği gibi, “Kadın olmak doğal bir gerçek değildir. Belli bir tarihin sonucudur.” Bence belli bir talihin de sonucudur. Yağmur Yağmur ► Fransız Devrimi’nin olduğu yıllar kadın mücadelesiyle ilgili nasıl anektodlara yer veriyor? 200 kişinin gözü önünde doğum yapan kadınların sergilenişi, giyotinle idam edilen insanların bir gösteri nesnesine dönüşmesi, korku krallığının ayak seslerinin an be an insanların kulaklarının dibinde çınlayışı, saraylardan hapishanelere uzanan ani değişim ve dönüşümler… Bebekleri elinden alınan kadınlar, başka başka ırklara ait oldukları için köleleştirilen kadınlar… Kendi tarihini yazmak için, kendi ömrünü kaybeden ruhlar… Ve hatıraları gök kubbede acılı bir sada olarak tınlayan mazlumlar… Patriyarkal otoritenin kanlı, onursuz ve eril düzeni… Anekdotlar ve o dönemde kaleme alınmış mektuplar bunları ve daha birçok dehşeti barındırıyor.  ► Oyunun günümüz Türkiye’sinde sahneleniyor olması nasıl bir anlam taşıyor? Kadın sorunlarına dair, sanatın hayatımızdaki yerine dair, insan olmanın yük ve yükümlülüklerine dair çok şey söyleyen dinamik bir oyun Madam Giyotin. Türkiye’de de kadının toplumsal hafızamızdaki ve yaşayamadığımız kavruk hayatımızdaki yeri malum. Oyunun çizgisinin zamansız ve evrensel ölçekte ortak kaderlere ve kederlere dair olduğu duygusunu taşıyorum.  ► “Madam Giyotin”de tüm ekip kadınlardan oluşuyor… Şahane bir tecrübeydi. Normalde Nisan 2020’de prömiyer yapacaktık, ancak pandemiden dolayı ara vermek durumunda kaldık. O arada da hep konuştuk, iletişim halinde kaldık. Oyunda da sık sık değinildiği gibi kız kardeşliğin gücüne inanıyoruz ve bu çirkin dünyayı değiştirse değiştirse kadınların kız kardeşliği değiştirecek.  KADINLAR TİYATROMUZDA FERSAH FERSAH ÖNDE  ► Türk Tiyatrosu’nda kadınların yeriyle ilgili neler söylersiniz? Türk Tiyatrosu’nda kadının önemi ve ağırlığı çok mühim bir gerçek. Ancak her alanda olduğu gibi erkekler kadar görünür değiliz. Ancak itiraf etmeliyim ki kadınlar tiyatromuzda hem sanatsal, hem vizyon, hem de estetik anlamda fersah fersah öndeler. Bir de tabii ki daha cüretkârız. Bu da kadınları daha öncü kılıyor.  ► İzleyicilerinize iletmek istediğiniz bir mesaj var mı? Çok zor zamanlardan geçtiğimiz şu günlerde sevgili seyircilerimizin bize olan desteği çok kıymetli. Biz her şeye rağmen hikâyelerimizi anlatmaya devam ediyor ve direniyoruz. Seyircimizin alkışına her zamankinden daha fazla ihtiyacımız var. Tiyatro ve sanat şifalandırır. *** Onu yargılamadan anlamaya çalıştım Betül Arım Betül Arım: Oyunda Marie Antoinette’i canlandırıyorum. Bu karakter hiçbir şeyin duyduğumuz ya da gördüğümüz gibi olmayabileceğini anlatıyor bana kalırsa. Oyuna nasıl hazırlandığıma gelince; metni deşifre ederken yazarın bu oyunla ne anlatmak istediğini, karakterleri nasıl tanımladığını çözmeye çalıştım. Çok güncel ve bugünün sorunlarına çok sağlam bir yerden değinen bir metin. Sevgili Yönetmenim Yağmur Yağmur öncülüğünde, önemli bir süre masa başı çalışması yaptık. Bir yandan da Marie Antoinette ile ilgili yazılar okudum, filmler izledim. Ancak beni en çok etkileyen ve onu derinden anlamamı sağlayan kaynak Stefan Zweig’ın “Marie Antoinette - Vasat Bir Karakterin Portresi” adlı kitabı oldu. Kitabın kapağında “Şiddetin kurbanından duyduğu korku, kurbanın şiddetten duyduğundan büyük olur”yazıyordu. Onu yargılamadan anlamaya çalıştım. Bir karakteri doğru anlamak için onu en temelinde bir insan olarak değerlendirmek gerekiyor. Bakalım seyircimiz neler düşünecek ve neler hissedecek. İlker Kaleli'den Öğretmen dizisine veda: Onuruyla karanlığa meydan okuyanlara teşekkürler
Fox TV'nin başrollerinde İlker Kaleli, Ceren Moray, Afra Saraçoğlu, Serhat Kılıç, Serkan Keskin ve Şerif Erol'un yer aldığı dizisi Öğretmen ekrana veda etti. Yeni sezonda reytinglerde düşüş yaşayan Öğretmen dizisi 15 Kasım Pazar akşamı ekrana gelen 9. bölümüyle final yaptı. 'TÜM SESSİZ VE İSİMSİZ KAHRAMANLARA...' Dizinin başrol oyuncusu İlker Kaleli de Instagram hesabından duygusal bir veda paylaşımı yaptı. Kaleli veda paylaşımında şu ifadeleri kullandı: "Teşekkürler Akif Hocam... Bu kadar haksızlığın, edepsizliğin ve yüzsüzlüğün ortasında, dimdik, ne kadar güzel durdun... Başından beri yanımızda olan seyircimize; yorumlarınızla, sesinizle daha iyi bir dünyayı hayal eden bu yolda buluştuğumuz ve paylaştığımız bütün duygular için teşekkürler... Ayrıca her şeye rağmen, kendi hayatlarında iyiliğe inanan, bir şeyleri değiştirmek için savaşan, iyilik için bedel ödeyen, acı çeken, korkutmalara-sindirilmelere boyun eğmeyen ve onuruyla karanlığa meydan okuyan tüm sessiz ve isimsiz kahramanlara... Sonsuz teşekkürler..." ilker kaleli (@ilkerkaleli)'in paylaştığı bir gönderi 64 karede hayat?
1984 tarihli ilginç ve güzel bir ‘soğuk satranç savaşı’ filmi var: La Diagonale du Fou/Tehlikeli Hamleler. Dünya Satranç Şampiyonu Sovyet vatandaşı Akiva Liebskind ile Sovyetler Birliği’nden kaçmış genç usta Fromm, kıyasıya bir mücadele için Cenevre’de buluşur. SSCB yönetimi, yaşlı Liebskind’in kazanması için elinden geleni yapar. Hatta Fromm’u hipnotize edip yanlış hamleler yaptırmak amacıyla bir ‘parapsikolog’ bile getirirler. Anti-Sovyet taraf da misilleme olarak Liebskind’e büyü yapması için Doğulu bir mistiği salona getirir. Çok hoş bir sahnedir: Kapitalist dünyaya sığınan ve boynunda haç sembolü taşıyan Fromm KGB’nin getirdiği adamın gücüne inanıp krizlere girerken, materyalizmin temsilcisi Liebskind büyücünün el hareketlerine “Ne yapıyor bu manyak?!” dercesine bakmaktadır. Kalp krizi geçiren Liebskind’in oyunu terk etmesiyle Fromm yeni şampiyon olur. Ama sonuçta önemli olanın Sovyet politikaları ve imajı değil, birbirinden tümüyle farklı iki karakterin hümanizm ve satranç paydalarında buluşabilmesi olduğunu görürüz. Bugünlerde büyük beğeniyle izlenen Netflix dizisi The Queen’s Gambit/Vezir Gambiti’nde de finali belirleyen maçların ABD-SSCB arasında geçtiği heyecanlı bir hayat ve satranç öyküsü anlatılıyor. 7 bölüm/10 yıl boyunca (8-18 yaşları arası) Elizabeth’in annesinin ölümü üzerine yetimhaneye gelişini, sıkıcı din derslerinden kaçmak için hademenin satranç takımına sığınmasını, 13 yaşındayken bir aileye evlatlık verilmesini, alkolik üvey anneyle yapayalnız kalmasını, gerçek bir satranç takımı ve rakip bulamadığı için ancak hayal dünyasında satranç oynayabilmesini izleriz. Turnuvalara katılıp üstüne para da kazanabileceğini öğrenen Beth eyalet şampiyonluğuna, ülke şampiyonluğuna ve nihayet 1969’da Sovyetler Birliği’nde düzenlenen bir turnuvayla dünya şampiyonluğuna doğru ilerler. Dizi keyifle izleniyor ama çok rahatsız edici bir boşluk var; devasa bir tarihsel-politik boşluk: 1959-’69 arası ABD’de geçen ve askerlik çağındaki gençlerle dolu hikâyede tek bir defa bile Vietnam’dan söz edilmiyor, Elizabeth’in en yakın arkadaşı siyah bir kız olmasına rağmen o dönem ABD’de yaşanan yoğun ırk ve ideoloji sorunlarına hiç değinilmiyor. Soğuk Savaş yokmuş gibi bir havada ilerleyen anlatıda Kennedy suikasti, ‘68 olayları, Apollo Ay programı gibi dönüm noktaları da yok. Bu Haziran 2013’te Türkiye’de geçen bir hikâyede Gezi’den hiç bahsedilmemesi kadar saçma bir durum… Dizinin uyarlandığı kitap yayımlandığında -1983- The Washington Post’ta şöyle denmiş: “Bu satranç hakkında değil, insan ruhunun kendiyle mücadelesi ve katlanabileceği korkunç izolasyon düzeyiyle ilgili bir roman.” Tarihsel boşluk zaten tam da bu yüzden rahatsız edici hale geliyor; mesele tekil insan ruhu değil onu biçimlendiren koşullar olduğu için, karakteri ‘59-’69 değil de örneğin 2000-2010 arasına yerleştirsek olaylar tümüyle farklı biçimde gelişirdi. Bu politik ve tarihsel boşluk romanda da var. Kitabın başında satranç sevgisini özellikle belirten Walter Tevis’in belki satrancı her türlü farklılığın ortadan kalktığı bir ‘eşitlikler alanı’ olarak tasarladığı düşünülebilir, ama o kadar basit değil, çünkü hem kitapta hem de dizide ortalama Amerikalının komünizm korkusu ve dinsel tutuculuğu gibi önemli ideolojik sorunlardan en az birkaç kere söz ediliyor. Örneğin yetimhanedeki İncil dersleriyle ilgili bölümde: “Beth bununla kolayca başa çıkabiliyordu ama Bayan Lonsdale’in allahsız Komünizm ve ABD’deki yayılma yöntemleri hakkındaki konuşmalarını dinlemek çok zordu.” (The Queen’s Gambit, Dell Publ, s.53) Ya da, Beth’in Moskova masraflarını karşılamayı öneren dincilerle karşılaşması: “İkinci mektup Hıristiyan Haçlılar’dan geliyordu. Üç sayfalık mektupta, Hıristiyan prensiplerinin uluslararası düzeyde gelişmesi ve Komünizm’i yok etmek için bu prensiplerin yayılması gerektiğinden söz ediliyordu. Büyük harfle yazılan ‘O’nun’ (tanrının) sözcüğü Beth’i biraz huzursuz etmişti. (s. 297) Yani bu oyun tahtasında Komünizm diye bir öcü var ama nedense Soğuk Savaş yok, Vietnam yok, uzay yarışı yok... Tevis’in de, Netflix’in de korkak olmadığını biliyoruz. Bu yüzden birey-toplum ilişkisini önemsemeyen, daha doğrusu bireyden başka hiçbir şeyi önemsemeyen bu apolitik duruş daha da rahatsız edici oluyor. Müzisyen Dilhan Şeşen: Geleceğimi göremiyorum
Işıl ÇALIŞKAN Genç kuşak müzisyenlerin temsilcilerinden Dilhan Şeşen, yeni single çalışması ‘K a ç t ı m’ ile müzikseverlerle buluştu. Kendine has yorumu ve şarkılarıyla alternatif müziğe yeni bir soluk getiren Şeşen’in ikinci single çalışması ‘K a ç t ı m’ın sözü ve müziği sanatçının kendisine ait. Şeşen parçanın ortaya çıkış hikâyesini şöyle anlatıyor: “Yorgun düştüğüm bir dönemin içerisinde çok güzel güneşli bir günde ortaya çıktı.” Müzisyenle yeni single çalışmasını ve müzik serüvenini konuştuk. ► Dinleyici sizi ilk olarak YouTube coverlarınızın yanı sıra İlhan Şeşen’in saygı albümündeki ‘Sıcaklardandır’ yorumuyla öğrendi. Bu yorum sizin müzikal kimliğinizin bir göstergesi oldu aynı zamanda. Başlangıç için attığınız bu adımın sizin için anlamı neydi? İlk yayımladığım parça amcamın “Hediyem” adlı tribute albümünden bir parçaydı. Üstünden de biraz zaman geçti ama hâlâ o döneme ait bir his var içimde. Heyecanlıydım epey.  ► Yeni single çalışmanız ‘K a ç t ı m’ nasıl ortaya çıktı? Yorgun düştüğüm bir dönemin içerisinde çok güzel güneşli bir günde ortaya çıktı.  ► Şarkının içinde de olan ‘umut’ şu an tam da ihtiyacımız olan şey değil mi? Pandemiyle birlikte müzisyenler büyük zorluklar yaşıyor. Genç bir müzisyen olarak nasıl bir gelecek öngörüyorsunuz? Hiçbir türlü gelecek öngörmüyorum. Şu an burayı olabildiğince yaşayabilirsem zaten geleceğim de ona göre tuğla tuğla kendini inşa edecektir.  ► ‘K a ç t ı m’ın video klibi de diğerleri gibi orijinal olmuş. Bu anlamda özel isimlerle mi çalışıyorsunuz? Video klibi o şarkı için ne kadar önemli? Teşekkür ederim. Yetenekli ve istekli olduklarına inandığım arkadaşlarımla iş yapıyorum. Ne yalan söyleyeyim video klibi daha çok kendim için çekiyorum. Ben önem veriyorum. Müziği bir de görsel bir dünya ile desteklemek veya renklendirmek benim içimi mutlu ediyor. İyi olur olmaz… İyi zaten değişkenlik gösterir, yaptığım parçaların görsel dünyasına da kafa yoruyor olmak beni dinç tutuyor. Yalnızca kendi parçalarım için de geçerli değil aslında, yaptığım coverlara da olabildiğince o parçanın bende bulduğu karşılığa göre bir görsel dünya inşa etmeye çalışıyorum.  ► Müzisyen bir ailede büyüdünüz. Müziği konumlandırdığınız yer nasıl şekillendi? Ailenin içinde büyüyerek, ailemin dışına çıkarak, tekrar ufacık kapı aralığından aileme göz atarak. Kendi benliğimi inşa etmeye başladığım ve devam ettiğim yaşlarımdan itibaren şekil alıyor hâlâ.  ► İlhan Şeşen müzikal olarak özgün bir çizgide ilerliyor. Ama o özgünlüğün içinde de bir yol var sanki. Müzikte yeniliği ne kadar önemsiyorsunuz? Teşekkür ederim. Güncel müzikleri hep takip ediyoruz Cihan ve Emre’yle ve 2000 başlarıyla, 90’larla, 80’lerle hep karşılaştırmalar yapıyoruz. Eminim ki üzerine çalıştığımız besteler yavaş yavaş tam kendi tadını bulup, kendi rengini belli etmeye başlayacaktır. Yoldayız, deniyoruz hep beraber deneyimliyoruz.  ► Önümüzdeki plan ve projeriniz neler? Yayına hazır parçaların yavaş yavaş çıkışını yaparız diye düşünüyorum, onlara bir de yakışır görsel bir dünya hazırlarım. Sonrasına yolda bakarız. *** BABAM KONUŞMADAN DA ANLAŞABİLDİĞİM DOSTUM  ► Burhan Şeşen ile nasıl bir baba kız ilişkiniz var? Müzik ilişkinizin neresinde? Baba kız ilişkisinden önce birbirinden ayrı iki insan olarak bir ilişki sürdürüyoruz. Onu bilmek, onu tanımak çok güzel. Birbirimize yaptığımız denemeleri dinleterek, bunlar üzerine sohbetler gerçekleştirerek geçirdiğimiz vakitler var ama ben en çok, kalabalık ve çok sesli bir sofrada bir anda açılan müziğe kulak kesilip o sofralardan üç dakikalık ayrı düşüp sessizce oturup müziği dinlediğimiz vakitlerin sevdalısıyım. Babam konuşmadan da anlaşabildiğim dostum. İyi ki yaşadın gözüm
KÜLTÜR SANAT SERVİSİ Sanatçı Ahmet Kaya’nın Paris’te sürgünde hayatını kaybetmesinin üzerinden 20 yıl geçti. Şarkıları nedeniyle başı sık sık polis ve yargı ile belaya giren Kaya, 20 albüme imza attı. Sanatçı, 10 Şubat 1999’da Magazin Gazetecileri Derneği’nin Princess Otel Kongre Salonu’nda düzenlenen ödül töreninde yılın en iyi sanatçısı ödülünü aldı. Ödülü alırken yaptığı konuşmada sarf ettiği “Ben bu ödül için İnsan Hakları Derneği’ne, Cumartesi Anneleri’ne, tüm basın emekçileri ve tüm Türkiye halkına teşekkür ediyorum. Bir de bir açıklamam var. Şu anda hazırladığım ve önümüzdeki günlerde yayımlayacağım albümde bir Kürtçe şarkı söyleyeceğim ve bu şarkıya bir klip çekeceğim. Aramızda bu klibi yayınlayacak yürekli televizyoncular olduğunu biliyorum, yayınlamazlarsa Türkiye halkıyla nasıl hesaplaşacaklarını biliyorum” sözleri nedeniyle lince maruz kaldı. Hakkında birçok dava açılan Kaya, 16 Haziran 1999’da Fransa’ya sürgüne gitmek zorunda kaldı. Kaya, 16 Kasım 2000’de, “Hoşçakalın Gözüm” isimli albümünün çalışmaları sırasında, Paris’teki evinde geçirdiği kalp krizi sonucu yaşamını yitirdi. Cenaze merasimi Paris Kürt Enstitüsü’nde yapılan Kaya, 17 Kasım 2000’de 30 binin üzerinde kişinin katıldığı törenle kendisi gibi sürgünde yaşamını yitirmiş yönetmen Yılmaz Güney’in defnedildiği Paris’in Père Lachaise Mezarlığı’a defnedildi. *** Sanatçının hayatı vizyonda Kaya’nın yaşam hikâyesinin anlatıldığı Gani Rüzgar Şavata ve Hakan Gürtop’un yönetmenliğini üstlendiği “Ahmet İki Gözüm”, şu an beyazperdede. Bir rock ‘n’ roll makinesi: AC/DC
Rock tarihinin en büyük grubu onlar. 47 yıl önce kurulup ilk albümünü 1975’te yayınlayan AC/DC’nin her yeni çalışmasında aynı “İyi de bu aynı şey” tartışması döner. Sayısı azımsanmayacak büyüklükte bir kitle grubun aynı şeyi yaptığını söylerken yine büyük bir rockçı güruhu bu tutmuş formüle dua eder. Gelmiş geçmiş en iyi sahne adamlarından Bon Scott 1980’de hayatını kaybetmişti. AC/DC’yi AC/DC yapan pek çok albümde onun vokalini duyduk. Cırtlak sesi ve izleyen herkesi avcunun içine alan enerjisiyle gerçek bir sahne insanıydı. Bunu konser videolarını izlerken bile anlayabilirsiniz. Grubun, Scott’ın yerine geçen Brian Johnson solistliğinde kaydettiği “Back In Black” hâlâ tüm zamanların en çok satan 5 albümünden biri. Aynı zamanda bu albüme Scott için bir saygı duruşu da diyebiliriz. Aradan geçen 27 yılın ardından grubun kurucusu ve dünyanın belki de en iyi rock ‘n’ roll ritim gitaristlerinden Malcolm Young da yaşamını yitirdi. Grubun önceki gün yayınladığı 17’nci stüdyo albümü “Power Up” da Malcolm Young’a bir saygı duruşu niteliğinde. Grup, “Power Up” albümüyle en iyi bildiği şeyi yapmaktan kaçmamış. Yeni bir şey keşfetmek isteyenlere sunduğu bir şey yok, ama herkesin önüne şahane bir rock albümü koymaktan da geri kalmıyor. İçinde bolca swing ve groove barındıran bir albüm bu. Grubun böyle bir albüm yapması bile bence şok edici. Solistleri Brian Johnson’un sahneye her çıktığında ilerleyen duyma sorunu yüzünden grubu bırakması, Guns N’ Roses solisti Axl Rose’un sahne aldığı 23 konser sayesinde bitirilen “Rock Or Bust” turnesi, en önemli elemanlarından Malcolm Young’ı kaybetmeleri, davulcuları Phil Rudd’ın geçen yıllardaki mahkeme ve ev hapsi süreci falan derken, grubun bir anda toparlanıp albüm kaydına girebilmesi bile mucize. Bunca şeyden sonra dağılıp emekli olacaklarını düşünürken “Power Up” albümü haberini alınca şaşırmıştım. Üstüne üstlük Brian Johnson’ın işitme sorunu bitmiş gruba geri dönecekti. Daha ne isterim... Albüm beklediğimden çok daha iyi. Eğlenceli riff’ler, Brian Johnson’ın testere gibi sesi, Angus’un çıtır çıtır gitar melodileri ve saf rock ‘n’ roll. AC/DC’nin 40 yıl önce bulduğu, bu müthiş formülünden daha farklı bir şey beklemek olmaz. İşin ilginci bence bu albüm “The Razors Edge”den (1990) bu yana kaydettikleri en iyi albüm. Sürekli başa almak istiyorum Geçen günlerde Angus Young ve Brian Johnson, Apple Music’te Zane Lowe’a bir röportaj verdi. Lowe, Young’a bir şarkıyı tam bir AC/DC şarkısı haline getirmek için kaç riff ve melodi yazdığını sorduğundaysa Young, bir fikrin AC/DC şarkısı haline getirirken farklı tınlamasından bahsediyor ve tam olarak şöyle diyor: “Yeni şeyler yaparken çok heyecanlanıyorum. O şarkı yine tam bir AC/DC şarkısı oluyor ama farklı bir açıdan bakmaya çalışıyorum. Bir şarkının AC/DC gibi tınlarken daha önce vermediğimiz bir hissiyata sahip olması benim için her zaman çözmesi zevkli bir bulmaca gibidir.”  1977 tarihli ‘Whole Lotta Rosie’ klasiğine çok benzeyen ‘Demon Fire’ı dinlerken veya klasik herhangi bir AC/DC şarkısına benzeyen ‘Realize’, Shot In The Dark’ veya “Witch’s Spell”i dinlerken bu söyleme inanmak biraz zorlaşsa da ‘Through The Mists of Time’da Young’a hak vermeye başlıyorum. Albümün bu dördüncü şarkısı kulağıma bir Bruce Springsteen bestesi gibi tınlıyor. Sadece vokallerde bir Bruce gibi kamyon değil 1960 model klasik ve gürültülü bir yarış otomobili var: Brian. ‘Money Shot’ ve ‘Code Red’ ile biten albüm bir AC/DC hayranına istediğini veriyor. ‘Code Red’in oynak ve groovy riff’leri sayesinde albümü baştan başlatmak istedim her seferinde. Malcolm Young zorlunluluktan ayrılmıştı ama AC/DC, Angus Young hariç her parçası değişebilir bir makinedir. Kimin yerine kim gelirse gelsin grup sektirmeden işini iyi yapmaya devam eder. Şu ana kadar değişen hiçbir üye sonrasında grup kötüye gitmedi. Bu gerçekten başarması çok zor bir zorluk seviyesi. Makinede hangi dişlinin hangi üst modeliyle değişeceğine bu kadar iyi karar vermek bile başlı başına başarıdır. En önemlisi AC’DC’de rock ‘n’ roll, grup elemanlarından önce gelir. Değişmesini hiç istemediğim ve ölene kadar dinlemek istediğim bir rock ‘n’ roll...  Amos Antik Kenti'nde yeni tarihi buluntulara rastlandı
Marmaris Belediyesi, Marmaris Ticaret Odası (MTO) ve Muğla Sıtkı Koçman Üniversitesi (MSKÜ) Arkeoloji Bölümü iş birliğinde başlatılan yüzey araştırma çalışması sırasında keşfedilen mezar yerleri, sikkeler ve tarihi kalıntılar bulundu. İHA’da yer alan habere göre, Kültür ve Turizm Bakanlığı’ndan alınan onay sonucunda yüzey araştırmasına başlanan Amos Antik Kenti’nde geçtiğimiz yıl yapılan araştırmalar sonucunda ortaya çıkarılan buluntularla ilgili 2. Araştırma aşamasıyla birlikte, kentin bilinmeyen kısımları da gün yüzüne çıkıyor. Proje Danışmanı MSKÜ Arkeoloji Bölümü Öğretim Üyesi Dr. Mehmet Gürbüzer ve arkeoloji ekibinden oluşan kazı çalışma grubu, 5 Ekim tarihinden bu yana Antik Kent ve etrafında çeşitli ölçümler ve saha çalışmalarını yürütüyordu. Daha önce yapılan kaçak kazı çalışmaları ile ortaya çıkan mezar yeri kalıntısının ve haricinde daha büyük bir mezarın bulunduğu ortaya çıkarıldı. Rodos’un karşı yakasındaki üç tiyatrodan ikincisi olan Amos tiyatrosu ve tapınak gibi kalıntıların devamında, Amos Antik Kenti’ne ait kalıntılar yapılan çalışmalar neticesinde ortaya çıkabilecek. Yapılan çalışmaların Marmaris için çok önemli olduğunu söyleyen Marmaris Belediye Başkanı Mehmet Oktay, “Burada kazılar yapılıp yeni bulgular ortaya çıktıkça biz de büyük bir heyecan duyuyoruz. Amos, ilçemizin kültür turizmi için en önemli ayaklarından biri olacak. Bu nedenle çok önem veriyoruz. Marmaris Belediyesi olarak buradaki çalışmaların sonuna kadar destekçisi olacağız. Tarihimize önem vereceğimizi söylemiştik, hep birlikte bunu başaracağımıza inanıyorum” diye konuştu.  GENİŞ ÇAPLI ÇALIŞMA YAPILACAK MTO Başkanı Mutlu Ayhan, yeni bulunan mezar yeri kalıntıları ile ilgili şunları ekledi: “2010 yılında Amos Antik Kenti’nde çevre düzenlemesi yapılmıştı. Ancak yaklaşık 10 senede epey tahribat olmuş. Bundan tam 1 yıl önce Odamızın sponsorluğunda, Muğla Sıtkı Koçman Üniversitesi Arkeoloji Bölümü Öğretim Üyesi Dr. Mehmet Gürbüzer Hocamızın başkanlığında, Müze Müdürlüğümüzün de desteği ile Amos Antik Kenti Yüzey Araştırması çalışmamız başlamıştı. Bu yıl bu çalışmaların sonuçlarını almaya başladık. 2. Senesine giren projemizde bu sene Marmaris Belediyesi’nin de desteği ile önemli yol kat ettik. Kültür turizmi için Amos’un önemi çok büyük. Umarım önümüzdeki yıllarda kentin diğer kalıntılarını da çıkarak çalışmalara öncü oluruz. Bakanlığımızın burayı ören yeri olarak ilan etmesi ve kalıntılar için daha geniş çaplı kazı çalışması yapılması hayalimiz. Bu çalışmaya onay veren Kültür ve Turizm Bakanlığımıza, destek veren Kaymakamımıza, Belediye Başkanımıza, müze müdürlüğümüze ve üniversitemize, hocamıza ve ekibine teşekkür ederim. İlçemiz için çok büyük bir değeri ortaya çıkarmak heyecanımızı artırıyor.” Yapılan çalışmalarla ilgili bilgi veren Proje Danışmanı MSKÜ Arkeoloji Bölümü Öğretim Üyesi Dr. Mehmet Gürbüzer, geçtiğimiz yıllarda definecilerin kaçak kazı girişimleri neticesinde kısmen tahrip edilen alanda yapılan kurtarma kazısında çıkarılan mezar yerinen kültürel mirasa kazandırıldığını belirtti. M.Ö. İKİNCİ YÜZYILDA İNŞA EDİLMİŞ Güzbüzer, “M.Ö. 2. yüzyılda inşa edilen mezarın M.S. 2. yüzyıla kadar kullanıldığı anlaşılmaktadır. Bir aile mezarı olarak tasarlanan söz konusu mezarın etrafı 8x5 m. ölçülerinde bir podyum duvarı ile çevrilerek, içerisine toplamda 10 adet gömü alanı yerleştirilmiştir. Alanlarından iki tanesinde herhangi bir gömü bulunmadığı ve defin için hiç kullanılmadığı anlaşılmıştır. Çeşitli tipte gömülerin uygulandığı mezarda 4 adet inhumasyon (doğrudan toprak içerisine gömü), 6 adet kremasyon (yakarak gömme) yer almaktadır. İnhumasyon gömülerde toplamda 24 adet bronz sikke ele geçmiştir. Kremasyon gömülerin 3 tanesi ostothek (taş sanduka ya da küçük lahit) içerisine, diğer 3’ü de urne kaplarına (kül ve kemiklerin konulduğu kaplar) konulmuştur. Amos’ta açığa çıkarılan mezar kente son derece yakın bir noktada yer alan konumu itibariyle kentin ileri gelen bir ailesine ait olmalıdır. Mezarda ele geçen kremasyon gömüler de aynı zamanda söz konusu bireylerin prestijli bir aileye mensup olduklarını göstermektedir. İlerleyen yıllarda Marmaris Ticaret Odası ve Marmaris Belediyesi’nin destekleri ile alanda sürdürülmesi öngörülen kazı çalışmaları ile Amos tarihinin aydınlatılarak Marmaris’in kültürel değerlerinin gün yüzüne çıkarılması planlanmaktadır” ifadelerini kullandı. Devletin kanatları altında
Dün, yani 14 Kasım’da sinemamızın doğum günü kutlandı. Bu günün nereden çıktığını biliyorsunuz herhalde. İlk Türk filmi olarak kabul edilen “Ayastefanos’taki Rus Abidesinin Yıkılışı” belgeselinin çekildiği tarihtir 14 Kasım 1914. Bu tarihi kesin olarak biliyoruz; o gün dinamitle patlatılarak yıkılıyor abide. Olayı görüntüleyen bir fotoğraf var. Fuat Uzkınay’ın kamerasıyla birlikte o alanda olduğunu da biliyoruz. Ama, film ortalarda yok… Sinema tarihimizin en gizemli olaylarından biridir bu ‘ilk Türk filmi’nin bulunamamış olması. Yangında yitirildiğini iddia edenler olduğu gibi, teknik bir nedenle filmin çekilememiş/ tamamlanamamış olduğunu iddia edenler de var. Tolga Yalur, ‘Kayıp Filmler’de, çekim başlamadan önce kamera kablosunun bir atlı araba tarafından ezilerek koparılmasından, Uzkınay’ın bozuntuya vermeyerek çekimi yapıyormuş gibi davranmasından söz eder, şakayla karışık… Bu noktada, elimizdeki tek somut belgenin, Genelkurmay Başkanlığı Ordu Foto Film Merkezi’nde bulunan, üzerinde “Ayastefanos’taki Rus Abidesinin Yıkılışı” yazan, içi boş bir teneke kutudan ibaret olduğunu sevgili Nijat Özön ve Onat Kutlar’dan dinlemiştim. Bu bilgi, filmin birileri tarafından alınmış ya da çekileceği ilan edilen filmin beceriksizlik sonucu çekilememiş olabileceğini düşündürtüyor. Sevgili Burçak Evren de, ‘Bir Filmin Serüveni: Ayastefanos’taki Rus Abidesinin Yıkılışı” adlı kitabında benzer kaygıları paylaşır. Farz edelim ki, film çekilmiş olsun ve bir gün bu kayıp makaranın ortaya çıkacağına inanalım… Gerçekten ‘ilk Türk filmi’ mi olacak bu? Yoksa milliyetçi, hatta ırkçı bir söylem olarak mı kalacak? Neden derseniz, bu filmden epey önce, 1905-1911 yılları arasında çekilmiş görüntüler var elimizde. O tarihte Osmanlı İmparatorluğu bünyesinde -şimdi Yunanistan’da- olan Avdela’da doğup, bugün Makedonya topraklarında olan Manastır’da fotoğraf ve filmcilik yapan göçebe Ulah asıllı Manaki kardeşlerin çektiği görüntüler… Hem de, tek bir film değil. Resneli Niyazi Bey ve diğer Jön Türklerin ‘Hürriyet törenleri’nden Sultan Mehmet Reşat’ın Bitola (Manastır) ziyaretine, çok sayıda belge film çekilmiş. Sinemamız kaç yaşında? Osmanlı tabası olan (Yanaki ve Milton) Manaki kardeşlerin çektiği bu belgesellerin sinemamızın ilk ürünleri olduğu gerçeğini niçin kabullenmiyoruz? Sırf Türk olmadıkları için mi? O zaman, bugün de gayrımüslim Türkiye Cumhuriyeti vatandaşlarının filmlerini sinemamızın ürünü olarak kabul etmeyecek miyiz? Ülkemizdeki ilk matbaanın da benzer bir hikayesi vardır. İlk matbaamızın İbrahim Müteferrika tarafından kurulduğunu yazar tarih kitaplarımız. Oysa, bu tarihten 235 yıl önce Yahudi bir Osmanlı vatandaşının, ardından Ermenilerin ve Rumların matbaalarını kurdukları biliniyor. Sinemamızın ilk ürünlerinin belgeseller olması çok doğal. Dünyadaki ilk filmlerin de belgesel (Lumiere kardeşlerin “Bir Trenin Ciotat Garı’na Varışı”nı gösteren filmi) olduğunu biliyoruz. Türkiye’deki ilk konulu filmler, gazeteci Sedat Simavi’nin imzasını taşıyan “Pençe” ve “Casus” filmlerinden bugüne sinemamız yedi bine ykın ürün verdi. NİCELİKTEN NİTELİĞE Kapitalizmin ve Amerikan kültürünün ülkemizde yaygınlaşmaya, sinema sektörünün de gelişmeye başladığı 50’li yıllarda ilk ustalarını çıkarır. 60’larda ifade özgürlüğü alanında atılan adımlar, sinemamızda toplumsal içerikli yapımlar üretilmesini olanaklı kılar. Fazla uzun sürmez bu dönem. 71 darbesi tüm sanat alanlarını olduğu gibi sinemayı da olumsuz yönde etkiler. Nicelik artışına (200’lere ulaşan bir yapım) koşut bir nitelik artışından söz etmek olanaksızdır. Tabi, istisnalar da eksik olmaz. Yılmaz Güney ve onun izinden ilerleyen genç sinemacılar yeni bir soluk getirirler Yeşilçam’a. Ta ki, 80 darbesi ile içlerine kapanana kadar… Sinemaya devlet desteği verilmeye başlanması da aynı yıllara rastlar. Devletin kanatları altında doğan sinema, gene devletin kanatları altına girer… Sinemamız, 2000’lerde yeni bir kuşağın devreye girmesi ile, yeni bir arayış içindedir. Tecimsel olanla sanatsal olan arasında bir denge kurmaya çalışan eski kuşaklar oyun dışı kalırken, yeni kuşaktan yönetmenler arasında keskin ayrımlar ortaya çıkar. Yapım sayısı 150’yi aşar, ana akımı oluşturan melodramlar, romantik komediler ve kaba güldürüler AKP politikalarının etkisiyle giderek a-politik bir çizgiye yönelen seyirciden ilgi görürken, dünya sinemasını takip eden eğitimli ve bilinçli -ama sayıca az- bir seyirci grubunun beğendiği, desteklediği genç yönetmenlerin ürünleri dünya festivallerinde ödüller kazanmaya başlar. Benzer bir ayrım bugün Amerika’dan Asya’ya pek çok ülke sineması için geçerli. Bazı Avrupa sinemaları ise, iki eğilimi buluşturan işlere ağırlık vermeye başladı son zamanlarda.  OSCAR MACERAMIZ İşte böyle bir ortamda, yeni bir Oscar aday adaylığı ile sarsıldı sinema dünyamız. Oscar’lara aday gösterilen ilk filmimiz, Metin Erksan’ın “Susuz Yaz”ı imiş. Bunun resmi bir adaylık olduğunu, yani devlet tarafından seçilen bir film olduğunu sanmam. Devletin yasaklamaya çalıştığı bir filmi Oscar’a gönderdiği nerde görülmüş… 90’lı yılların başında Oscar komitesine sunulan Tunç Başaran’ın “Uçurtmayı Vurmasınlar”ı, çok iyi eleştiriler almasına karşın ilk beş arasına giremedi. Arada boşluklar olsa da, sonraki yıllarda Oscar’a aday adayı göndermeyi başardı devletimiz. İlk beş aday arasına -bir yıl dışında- giremesek de… Birçok ülkenin adayları Sinema Kurumları tarafından belirlenir. Bizim gibi böyle bir kuruma sahip olmayan ülkelerde ise muhatap Kültür Bakanlığıdır. Bakanlığın hazırladığı yönetmelik uyarınca, 16 sinema örgütü (meslek birliği ve dernek) temsilcilerinden oluşan bir kurula bırakılmıştır bu seçim. Bakanlık bir ya da iki üyeye sahiptir kurul içinde, ama bu bir -ya da- iki kişinin taleplerini emir kabul eden ya da AKP’nin sanat anlayışı ile çatışmayı göze alamayan sinemacılar çoğunluğu oluşturunca, ne kadar özgür bir seçim olabilir, artık siz karar verin… Geçen yıl, kurallara aykırı olarak, henüz vizyon yapmamış bir Semih Kaplanoğlu filminin aday gösterilmesi henüz belleklerde tap taze iken, bu yıl da -bir Güney Kore filmi uyarlaması ve geçen yılın en çok ‘iş yapan’ filmi olan - “7. Koğuştaki Mucize”nin seçilmesi gündemimizi işgal ediyor günlerdir. Hiç kuşkusuz, iyi yapılmış bir melodram; ama Cannes, Berlin, Venedik gibi uluslararası festivallere seçilmiş filmlerle yarıştırmak gaflet değil de nedir? Bu filme oy veren sektör temsilcilerinin dünya sinemasında olup bitenlerden haberi var mı acaba? Son yıllarda bu kurul tarafından belirlenen aday adaylarımız arasında, doğru seçimler çoğunlukta (“Uzak”, “Üç Maymun”, “Bir Zamanlar Anadolu’da”, “Kış Uykusu”, “Kalandar Soğuğu”, “Salkım Hanımın Taneleri”, “Eşkıya”, “Büyük Adam Küçük Aşk”, ”Takva”, “Bal”, “Sivas” v.b.), ama yanlış tercihler de var… Yanlış demem kişisel beğenime dayanmıyor, Oscar’ın Uluslararası Film kategorisi seçicilerinin tercihlerine, önceki yılların ödüllerine ilişkin bilgilerimizin sonucu. 1956’dan bu yana verilen ve daha geçen yıla kadar En İyi Yabancı film adını taşıyan, artık En İyi Uluslararası Film olarak anılan bu kategoride, Fellini’den Bergman’a, Kurosawa’dan Sorrentino’ya, Amenabar’dan Haneke’ye, Truffaut’dan Costa Gavras’a, Almodovar’dan Cuaron’a, Farhadi’den Joon-Ho’ya dünya sinemasının büyük ustalarının kendi kültürlerinin izlerini taşıyan işleri ödüllendirilmiştir. Ticari boyutu önde olan melodramların ödüllendirildiği yıllar yok denecek kadar azdır bu 74 yıl içinde. Sinema dünyasında sinema dilini yenileyen, zenginleştiren sayısız denemenin var olduğu günümüzde, böyle bir beklenti içine girmek olmayacak duaya amin demek olmaz mı? Hele, sinemamızın son yılında -pandemi öncesi- gösterime girmiş, uluslararası festivallerde önemli ödüller kazanmış, yerelden evrensele mesajlar taşıyan “Kızkardeşler”, “Görülmüştür”, “Kraliçe Lear” gibi filmler dururken… Matthew Perry, Friends özel bölümü için tarih verdi
Korona virüsü nedeniyle neredeyse 1 yıl süren gecikmelerin ardından Friends özel bölüm çekimleri için hazırlıklar yeniden başladı. 90'lı yıllarda yayınlanan orijinal şovun yıldızlarından Matthew Perry'ye göre, gösterinin çekimlerine mart ayında başlanması ya da devam etmesi planlanıyor. Beyazperde'nin aktardığına göre, dizinin özel bölümünün çekimlerinin, başlangıçta bu yılın mart ayında başlaması gerekiyordu. Ancak korona virüsü nedeniyle prodüksiyon durdu. Ardından WarnerMedia Entertainment ve Direct-to-Consumer başkanı Bob Greenblatt, mayıs ayında, şirketin özel programının yaz sonunda tamamlanacağını umduğunu belirtse de çekimler yapılamadı. Son çıkan haberlere göre, Burbank'taki Warner Bros. Studio lotunda bulunan orijinal Friends sahnesi Stage 24'te çekilmek istenen özel bölüm için hazırlıkların 2021 yılının başında başlaması ve çekimlerin mart ayında yapılması planlanıyor. HBO'nun, 2004 yılında yayın hayatı sona eren dizinin yeni hakları için 400 milyon doların üzerinde ödeme yaptığı bildirildi. Ben Winston, Friends yürütücü yapımcıları Kevin Bright, Marta Kauffman ve David Crane'le birlikte özel bölümün yönetici yapımcılığını üstlenecek. Oyuncu Elit İşcan, medyada çıkan haberlere itiraz etti: Görgü tanıkları var
Oyuncu Elit İşcan, sosyal medya hesabından paylaştığı açıklamayla, ‘Yaşamayanlar’ dizisinin setinde, Efecan Şenolsun tarafından cinsel saldırı ve hakaretlere maruz bırakıldığı iddiasıyla açtığı davanın 4. duruşması sonrasında medyaya yansıyan haberlerin eksik olduğunu dile getirdi. Açıklamayı sosyal medya hesabından paylaşan İşcan, “Şenolsun'un cinsel saldırı iddialarını kabul etmemesine şaşırmadığını ve olayı gören tanıkların da ifade verdiğini” söyledi. “Yargılama sürecine dair haberlere yansıyan küçük özet, gerçeği çok da yansıtmıyor” diyen İçcan’ın yaptığı açıklamada şunları kaydetti: ‘YARGILAMA SÜRECİ DEVAM EDİYOR’ "2018 senesinde yaşamayanlar dizisi setinde oyuncu Efecan Şenolsun’un cinsel saldırı ve hakaretlerine maruz kaldım. Yargılama süreci hala devam ediyor. 12 Kasım’da Anadolu Adliyesi’nde 4. Duruşma görüldü. Bu duruşmayla ilgili bazı bilgiler yansıdı medyaya, daha doğrusu tek bir ifade yansıdı. O gün ifade veren tanıklardan biri, Efecan Şenolsun’un olay sonrası kendisiyle görüştüğünü ve olay günü sette alkollü olduğunu ve bana hakarette bulunduğunu kabul ettiğini, ancak cinsel saldırıda bulunduğunu kabul etmediğini söyledi. Bu bizim için sürpriz olmadı, zaten çıkıp 'evet yaptım, kabul ediyorum' demesini beklemiyorduk. Ancak, o gün duruşma 3 buçuk saat sürdü. Hem o gün hem de bundan önceki konuşulanlar bu ifadelerden ibaret değil, olayın görgü tanıkları var. Cinsel saldırı ve hakaret anlarını doğrudan görmüşler, bu tanıklar, hem mahkemede hem de savcılıkta ayrıntılı bir şekilde ifadelerini verdiler. Bu ifadeler, benim dediklerimi doğrular nitelikteydi. Yargılama sürecine dair haberlere yansıyan küçük özet, gerçeği çok da yansıtmıyor.” Efecan Şenolsun 'un hakaret ve cinsel saldırı nedeniyle yargılandığı davanın 12.11.2020 tarihli duruşmasına ilişkin yapılan haberlerin, sadece sanık anlatımını içermesine ve yaşananların eksik haberleştirilmesine dair söyleyeceklerim var: pic.twitter.com/28Y2MxAkcm ‘OMZUNA DOKUNDUM’ DEMİŞTİ Oyuncu Efecan Şenolsun'un, İşcan'ın bahsettiği duruşmada, alkollü olduğunu İşcan'ın ‘sadece omzuna dokunduğunu’ ileri sürmüştü. Olayın tanıklarından Yeşim Girgin, “Oyuncular Sendikası olarak Efecan Bey’le de görüştük. Kendisi olay sırasında alkollü olduğunu kabul etti. Temas olayının sadece omzuna dokunmak olduğunu, cinsel tacizde bulunmadığını söyledi” ifadelerini kullanmıştı. Âşık Ali Ekber Gülbaş, hayatını kaybetti
Malatya’nın Arguvan İlçesi doğumlu Âşık Ali Ekber Gülbaş, koronavirüs nedeniyle hayatını kaybetti. Bir süre önce korona virüse yakalanan ve tedavi altına alınan 80 yaşındaki ünlü şair Âşık Ali Ekber Gülbaş’ın, İstanbul’da yakalandığı virüse yenik düşerek hayatını kaybetmesi nedeniyle doğduğu yer Arguvan ilçesine bağlı Çavuş Mahallesi’nde pazar günü (yarın)defnedileceği öğrenildi. EN SEVİLEN TÜRKÜSÜ 'DELİ GÖNÜL' Âşık Ekberi olarak da bilinen sanatçının en sevilen türkülerinden birisi olan “Deli Gönül'ün sözleri şöyle: Deli gönül hangi dala konarsın Tutunacak senin dalınmı kaldı Ahu feryat ile niçin yanarsın Şu dünyada senin malınmı kaldı Felek seni gafletinden uyuttu Eşin dostun ne var ise uyuttu Esti sam yelleri gülün kuruttu Bülbüller ötecek gülünmü kaldı Yerin yok yurdun yok nerde kalırsın Her yüze güleni dostun sanırsın Bunca derdi sen üstüne alırsın Dert çekecek senin halınmı kaldı Ateşlere yanan ey dertli EKBER Bu dünyanın sonu yalanmış meğer Bir yarin var idi almış yadeller Candan başka senin varınmı kaldı. RTÜK Başkanı'ndan lisans uyarısı: İşlemleri başlatın
Beethoven, eserleri ile anılıyor
Müzik tarihinin en önemli bestecilerinden Beethoven’in 250’inci doğumgünü, Kadıköy Belediyesi Süreyya Operası’nda düzenlenen bir dizi etkinlikle kutlanıyor. Beethoven’ın eserlerinin icra edildiği konserlerin ilki İstanbul Devlet Opera ve Balesi’nin düzenlediği “Senfonik Konser” oldu. Şefliğini Zdravko Lazarov yaptığı, Oleksandr Samoylenko’nun ise solist olarak katıldığı konserde Beethoven’ın eserleri icra edildi. Konserde pandemi kuralları gözetildi. 250’NCİ YAŞINA ÖZEL DOPDOLU PROGRAM Kadıköy Belediyesi Süreyya Operası Aralık sonuna kadar büyük besteci Beethoven'ın önde gelen bestelerinden örnekler sunarak, büyük besteciyi anacak. 14 Kasım'da Oda Müziği eserlerinden oluşan ikinci konser ile devam edecek olan seri, 17 Kasım'da şan eserlerinden oluşan 'Vokal' konseri ile son bulacak. Aralık ayında ise bestecinin tek operası olan Fidelio, İstanbul Devlet Opera ve Balesi tarafından konser düzeninde seslendirilecek. Yine Aralık ayında, Kadıköy Belediyesi'nin Süreyya Operası Oda Müziği serisinde piyanist Gülsin Onay, Beethoven sonatlarından oluşacak bir piyano resitalinde dinleyici ile buluşacak. Orhan Veli, dostlarının özetidir
Deniz Zeka / Meltem Sezen Kılıç Orhan Veli şiirleri okuyan; kimse için kötü düşünemez, bir ağaca, bir kuşa, buluta, denize aynı sevgi ve içtenlikle bakar… Boğazın akıntılarını, balıkların kalbini, ağların boyasını, baharatların adını bilen Türk şiirinde bir dönüm noktası olan, hadi ne duruyorsun at kendini denize diyecek kadar cesur, kürek ol, yelken ol, dümen ol diyecek kadar tutkulu Orhan Veli’yi onun kadar tutkulu bir Orhan Veli aşığı Şeref Özsoy’a sorduk… >> Bize Şiir Deniz’in babasından bahseder misiniz? Kimdir Şeref Özsoy neler yapar, neler okur, neler izler, Orhan Veli’yle ilgili bu kadar çok malzemeyi nerelerden edinir? İlkokula gitmeden okumayı öğrendiğim için midir bilmem, beş sene içerisinde okuduğum ilkokulun kütüphanesindeki kitapların neredeyse hepsini okumuştum. Bunda ilkokul öğretmenim Aysel Yiğit'in katkısı çoktur. Okurluktan profesyonel okurluğa geçtikten sonra, daha seçici okumaya başlıyor insan.. Şu an iş için yapmam gereken okumalar hariç, sadece anı ve şiir okuyorum.. 8000 civarında şiir kitabım var ki en kötüsünden bile birkaç şiir okumuşumdur. İş içinse yeri geldiğinde çocuk kitapları yeri geldiğinde tezlere bakıyorum.  İzlemeye gelirsem, daha çok polisiye, fantastik ve bilim kurgu dizilerini izliyorum. Orhan Veli toplamaya üniversite yıllarında başlamıştım ki o yıllarda şiir kitaplarının çeşitli baskılarını, çevirdiklerini ya da yakın çevresinin anılarını topluyordum.. Okul bitip de para kazanmaya başlayınca ilk baskıları, imzalıları, plakları, kasetleri ya da yurtdışı baskıları, elbette ki sahaflardan topladım. İLKOKUL ÖĞRETMENİM SAYESİNDE TANIDIM >> Şeref Özsoy’un yolu nerede ve nasıl Orhan Veli’yle kesişti? İlkokul öğretmenim Aysel Yiğit sayesinde tanıdım Orhan Veli’yi. O’nun okumam için verdiği kitaplardan birisiydi şiirleri ve ilk kez Rumeli Kavağı’ndaki Altın Kum plajında okumuştum şiirlerini. Avangard,bir şair olan Orhan Veli nasıl bir ailede büyümüştür? Bu naif tutku, naif cesaret nereden geliyor? Orhan Veli’nin iki kardeşi var; birisi mizah yazarı Adnan Veli. Yani Kanık ailesinden iki yazar çıktığına göre kültürlü bir ailede büyüdüğünü görebiliriz. Ancak bence küçük yaşlarda Fransızca öğrenmesi ve kültür dünyamızın önemli iki ismiyle çocuk yaşlarındayken bir arada olması, birbirlerini beslemeleri Orhan Veli’yi Orhan Veli yapan etkilerin başında gelir. >> Onun için beş sözcük seçmeniz gerekseydi bunlar neler olurdu? Tiyatro, şiir, İstanbul, deniz, şarap.  >> Orhan Veli’ye bir doğum günü hediyesi alacaksınız bu ne olurdu? Paris’e bir uçak bileti. >> Büyük sanatçılar yaşadıkları çağın ruhunun özetidir diye bakıldığında Orhan Veli bize o dönem ruhu ile neler söyler? Bu söylediğinize pek katılamıyorum ben. Çünkü 1’inci Dünya Savaşı sırasında doğdu Orhan Veli ve 2’nci Dünya Savaşı’nı yaşadı. Yaşadığı çağın ruhunun değil, dostlarının özetidir. Sait Faik, Necati Cumalı, Melih Cevdet, Oktay Rıfat… Size ne söyleyeceğini ise oturduğu bir başka masadan yazdıklarıyla anlatmaya çalışayım. Orhan Veli'nin Hoşgör Köftecisi adlı bir öyküsü vardır. 3 masalı bir balıkçı meyhanesidir Hoşgör Köftecisi ve sahibi aksi mi aksidir… Kapısından içeri girerken "ne kafa tutuyorsun, otursana" der bir kadın Orhan Veli'ye. Bir süre sonra dükkanın havasına enikonu ısındığını zanneder Orhan Veli ve kadına ismini sorar.. Gene terslenir.. Üç dört saatini orada geçirse de "ben dükkandan oldum ama dükkan benden olmadı" der.. Buna rağmen üç masalı bu balıkçı meyhanesinde gördüğü dünyayı çok beğendiğini söyledikten sonra ekler: "Güzel bir dünya da yaşamak istiyorsanız siz de öyle bir meyhane bulunuz." The Undoing: Ayrıcalıklı beyazların dramı
Sonda söyleyeceğimi başta sormak istiyorum “Ne olacak bu sinema salonlarının hali?” Her kaliteli yeni dizi, salgınla geçen her yeni gün seyirciyi salonlardan uzak tutmaya devam ediyor. Böylesi tuhaf ve zorlu bir dönemde sinemaya gitme alışkanlığı, sinemaya gitmeme alışkanlığına dönüşmüş durumda. İşte bu gidişat, dizi gibi gözüken ama aslında her biri, çok uzun film kalitesinde ve özeninde olan yapımların sayısını arttırmaya devam ediyor. Bunlardan sonuncusu The Undoing mini dizisi. HBO’nun psikolojik gerilim türündeki altı bölümden oluşan bu yeni dizisinin ilk üç bölümü Bein Connect’te gösterildi. Dizinin yaratıcısı ve senaristi Ally McBeal, Boston Legal ve Big Little Lies gibi ünlü yapımlardan tanıdığımız yetkin isim eski avukat David E. Kelley. Dizinin yönetmen koltuğunda ise Danimarkalı Susanne Bier oturuyor. Bier, yakın dönem Danimarka sinemasının en önemli isimlerinden, aynı zamanda 2011’de In A Better World (Daha İyi Bir Dünyada) filmi ile Danimarka’ya Yabancı Dilde En İyi Film kategorisinde ödül kazandıran isim. Başrolünü Nicole Kidman’ın üstlendiği bu yeni dizinin oyuncu kadrosu Hugh Grant ve Donald Sutherland gibi güçlü isimlerden oluşmakta. Ayrıcalıklı hayata sahip olan ve dışarıdan mutlu görünen bir ailenin, korkunç bir olay ile hayatlarının alt üst olmasını izletirken bir yandan ‘katil kim?’ oyunu oynatmakta olan The Undoing, mizanseninin gücü ile o dünyaya seyirciyi hapsetmeyi rahatlıkla başarmakta. MUTLU AİLE YOKTUR Dizinin en önemli karakteri tartışmasız bir şekilde, New York'un Manhattan ilçesinde bulunan Upper East Side mahallesi. Central Park’ın hemen doğusunda yer alan bu lüks yerleşim bölgesinde yaşayanların, ırk dağılım eşitsizliği hiç değişmedi. Bugün bu bölge sakinlerinin ezici çoğunluğu hala beyaz; yüzde 78.2 beyaz, yüzde 8.6 Asyalı, yüzde 7.6 Hispanik, yüzde 2.9 siyah. Statistical Atlas’ta her mahallenin pek çok başlık altında nüfus oranlarını görebilirsiniz. İşte dizinin ilk bölümünün uzun bir kısmı, bu ayrıcalıklı beyazların hayatlarını, evlerini, zengin okullarda okuyan çocuklarını göstererek başlıyor. Çok az kişinin gerçekten arkadaş olduğu, samimiyetsizliği ilke edinmiş halleri olan bu sosyal tabakayı izlerken, yönetmenin de özenli kadraj seçimleriyle bu zümreye karşı bir tavır ister istemez oluşturuyor ve yönetmenin manipülatif ve becerikli sunumuyla onları gözlemliyoruz. Bir yandan da tekinsizlik dozunun arttığını ve hiçbir şeyin bu kadar mükemmel olamayacağından o kadar eminiz ki, korkunç bir olayın yaklaşmakta olduğunu hissediyoruz. Zaten ilk bölüm finalinde bu endişe doğrulanıyor. Diğer iki bölümde de, yatağımdaki düşman tadından sıyrılıp “Katil kim?” oyununa geçiyoruz. Ve üçüncü bölümün sonuna geldiğimizde kafamızda en az 4 katil adayı bulunuveriyor. Bu dizi ile artık ‘tutan bir formül’den bahsedebiliriz sanırım; Zengin beyaz kadın ve onun kendi dünyasını sarsan dramı. Formüle dâhil edebileceğimiz yapımlar Big Little Lies, Little Fires Everywhere, Sharp Objects ve bu formüle yakın duran Defending Jacob olarak sayabilirim.  MADONNA TABLOSU Nicole Kidman, Hugh Grant ve Donald Sutherland son derece karmaşık ve derinlikleri olan karakterleri canlandırıyorlar. Üç oyuncunun da başkasının aklına ve bedenine erişme konusunda esrarengiz yetenekleri olduğunu bir kez daha görüyoruz. Özellikle Kidman’ın canlandırdığı Grace Fraser bir kadın olarak koca, baba ve oğul olmak üzere, hayatına farklı etkileri bulunan üç erkek karakterle çevrili ve Grace’in güçlü, kontrolü her daim elinde bulunduran babası Franklin Reinhardt (Donald Sutherland) ile olan ilişkisi en zorlusu. Dizinin sürpriz derecede göz alıcı performansı İtalyan oyuncu Matilda De Angelis’ten geliyor. Çok farklı havası olan bu oyuncu kendiliğinden seksi duruşu ile yer aldığı her sahneyi tuhaflaştırmayı ve tekinsizleştirmeyi başarıyor. Madonna tablosunu andıran, bebeğini emzirdiği ve etrafındakilerin ona doğru yönelttikleri bakışları gördüğümüz sahne için ise Susanne Bier dokunuşu diyebilirim. İSKANDİNAV NOİR The Undoing New York’ta geçen İskandinav Noir bir gerilim. Farklı türlerde, sarsıcı ve etkileyici filmleri olan Danimarkalı yönetmen eli pek çok sahnede hissedilmekte. Bu dizide beni memnun eden başlıca şey, drama patikasından ziyade gerilim patikasından gidecek olması. Merak unsurunu elden bırakmayan ilk üç bölümünde karmaşık karakterlerin hikâyesi ile gerilimli olay örgüsü ile eş zamanlı ilerleyerek genişlemekte. Karakterlerin neyi ne kadar bildiklerini bilmemek, seyirciye henüz ne kadar bilgi verildiğini anlamamak konusunda yönetmen ustalık seviyesinde iş çıkarmış. Şeytan ayrıntıda gizlidir diyerek izlemeye devam etmeli. Emrah Serbes’in avukatından ‘icra takibi’ açıklaması: Kararı mahkeme verdi
Yazar Emrah Serbes’in avukatı Ezel Demirkol, Serbes’in, kendisinin neden olduğu trafik kazasında yaşamını yitiren ailenin hayatta kalan son ferdi olan Ahmet Mert Özçelik’e icra takibi başlattığı haberleri üzerine açıklama yaptı. Hürriyet’e konuşan Avukat Demirkol, kararın mahkeme tarafından verildiğini, icra takibinden Emrah Serbes’in haberinin olmadığını, bu işlemi kendisinin başlattığını belirtti. Demirkol, “Bu takip talebinden müvekkil Emrah Serbes’in haberi yok. Mahkemenin verdiği vekaletname ücreti. Anılan tutarı da ben takibe koydum. Müvekkil bu konularda hassas biri” dedi. Ezel Demirkol’un 81 bin 800 liralık vekaletname ücretini faizi ile birlikte işleme koyduğu, toplam 82.959 liralık alacak için Özçelik’e ödeme emri gönderdiği öğrenildi. NE OLMUŞTU? Emrah Serbes, üç yıl önce İzmir Torbalı’da ölümlü bir kazaya neden oldu. Kazada, Ayhan Özçelik eşi Nilgün Özçelik ile kızları Zeynep Özçelik hayatını kaybetti. Ceza davası devam ederken Özçelik ailesinden geriye kalan tek kişi olan Ahmet Mert Özçelik, Serbes’e karşı 4,5 milyon liralık tazminat davası açtı. Yapılan yargılama sonrası mahkeme, Serbes’in 1,4 milyon lira tazminat ödemesine hükmetti. Mahkeme, tazminat talebinin ret olan kısmına ilişkin ise çıkan vekaletname ücretinin ise Özçelik’in ödemesine karar verdi. Kaza sonrası ise Serbes tutuklanarak bir süre ceza tutuklu kaldı. Serbes, yapılan yargılama sonucu Şubat 2020’de 13 yıl 4 ay hapis cezası aldı. Karar, mayıs ayında Yargıtay tarafından da onandı. Usta sanatçı Timur Selçuk'un vasiyeti açıklandı
Handan Selçuk, yaşama veda eden usta sanatçı Timur Selçuk'un vasiyetini açıkladı. "Timur, sanatçı duyarlılığı çok yüksek olan bir insandı" diyen Handan Selçuk, "Timur, evde uyurken, acı çekmeden ölmeyi isterdi, Allah onun bu duasını kabul etti" ifadelerini kullandı. Günaydın'dan Tuba Kalçık'a konuşan Selçuk, şöyle devam etti: "Yatağında uyurken öldü. Onun yokluğuna hiçbir zaman alışamayacağım. Ben onun öldüğünü hâlâ kabul edemiyorum. O ölmedi, hep biz ailesi ve sevenleriyle yaşayacak. Onun en büyük mirası Çağdaş Müzik Merkezi. Burayı yaşatmak için elimizden geleni sevenleriyle yapacağız. En son bir gece önce konuştuğumda keyfi çok yerindeydi. Çok ani kaybettik onu. Beni arayan, başsağlığı dileyen herkese çok teşekkür ederim." Eşinin vasiyetini açıklayan Handan Selçuk, "Timur, 'Ben öldükten sonra anma gecesi düzenlemeyin' diye vasiyette bulundu. Biz de bu isteğine ailesi olarak saygı duyuyoruz. Onun için anma gecesi düzenlemeyeceğiz" ifadelerini kullandı. Fotoğraf: Timur Selçuk ve Handan Selçuk TİMUR SELÇUK HAKKINDA Türk sanat müziği bestecisi Münir Nurettin Selçuk'un oğludur. Beş yaşında piyano çalmaya başlamış, yedi yaşında ilk konserini vermiştir. Galatasaray Lisesi mezunudur. Aynı zamanda İstanbul Belediye Konservatuvarı piyano bölümüne de devam etmiştir. Paris'teki École Normale de Musique de Paris'te bestecilik ve orkestra yönetimi bölümünden mezun olduktan sonra 1975'te Türkiye'ye dönmüştür. "Ayrılanlar İçin", "Sen Nerdesin", "Beyaz Güvercin" ya da "İspanyol Meyhanesi" gibi parçaları bu dönemimin şarkılarıdır. Ümit Yaşar Oğuzcan, Orhan Veli, Attilâ İlhan ve Nâzım Hikmet'in şiirlerinden bestelediği şarkıları seslendirmiş, 1976'da İstanbul Oda Orkestrası'nı ve kendi öğrencilerini yetiştirdiği Çağdaş Müzik Merkezi'ni kurmuştur. Ankara Sanat Tiyatrosu'nda 10 yıl çalışmış, Bilgesu Erenus'un "Nereye Payidar" oyunu için besteler yapmış, Uğur Mumcu'nun Sakıncalı Piyade'sinin müziklerini yapmış, ayrıca "804 İşçi", "Ferhat ile Şirin", "Şeyh Bedrettin Destanı", "Tak-Tik", "Küçük Adam Ne Oldu Sana", Rumuz Goncagül ve "Galilei-Galileo" adlı oyunların müziklerini yapmıştır. "Sarıpınar 1914", "Üç İstanbul", "Cahide", "Hakkari'de Bir Mevsim" gibi filmlere de fon müziği bestelemiştir. 1998 yılında Kültür Bakanlığı'nca verilen Devlet Sanatçısı unvanını almıştır. Aksal hiç okur avcılığı yapmadı
KADİR İNCESU Şiirleri, öyküleri, oyunları ve denemeleriyle yazınımızda önemli bir yeri olan Sabahattin Kudret Aksal’ın doğumunun 100’üncü yılı, Adil İzci’nin hazırladığı özel bir kitapla kutlanıyor. Ve Yayınevi’nden yayımlanan “Sabahattin Kudret Aksal’a Armağan” adlı kitapta aralarında Doğan Hızlan, Oktay Akbal, Eray Canberk, Muzaffer Uyguner, Alpay Kabacalı, Yusuf Çotuksöken, Mehrizat, Necati Tosuner, Necati Güngör, Enver Ercan ile Mehmet Z. Saçlıoğlu’nun da olduğu pek çok yazarın yazısı yer alıyor. Kitapta ayrıca Aksal ile ilgili yazıların kronolojisi ile bir de fotoğraf albümü bulunuyor. Kitabın Selim İleri ile birlikte iki önsözünden birini yazan Doğan Hızlan, Aksal’ı “Derin bir yalınlığın şairi” diye nitelerken; Eray Canberk, “Şiirini susuştan yarattı ama şiiri hâlâ konuşuyor” ifadesini kullanıyor. Aksal’ın öyküleri için Muzaffer Uyguner, “Dili, halkımızın kullandığı dildir, sözcük süslemelerinden uzaktır”, Semih Gümüş, denemeleri için “Dünya görüşündeki yalınlığı deneme diline de olduğu gibi yansıtmıştır”, Ayşegül Yüksel de oyunları için “Aksal tiyatrosu ‘düş’ün gerçekle, gerçeğin ‘düş’le göğüslendiği kıl payı bir dengede biçimlenir” şeklinde değerlendirmede bulunuyor. “Sabahattin Kudret Aksal’a Armağan” adlı kitabı hazırlayan, Aksal’ın 50 yıllık okuru, yazar Adil İzci ile kitap üzerine bir sohbet ettik.  KİTAP ORTAK BİR EMEKLE DOĞDU  Aksal için armağan kitap düşüncesinin çok eskilere dayandığını belirten İzci, şöyle konuşuyor “Usuma gelen adları bir listede topluyordum zaten. Zamanı gelince de o listeden kimilerine belgeliğimdeki yazınızı kullanabilirim diye, kimilerine uygun bir yazınız var mı diye, kimilerine de yeni bir yazı yazabilir misiniz diye sordum. Eski bir okursanız, aslında böyle bir kitapta kimler yer almalı, belirlemekte pek de zorlanmıyorsunuz. Sözgelimi Oktay Akbal,ta 1940’lardan beri Aksal’ın en yakın dostlarından biriydi, bu nedenle de dört yazısı birden yer aldı. Sözgelimi Eray Canberk Kadıköy’den yakın bir dostuydu, sadece iki yazısı yer aldı. Kısacası hem dostluklar, tanıklıklar hem de Aksal’ın iyi bir ozan-yazar, yanı sıra iyi bir kültür-sanat insan olması yeterince kılavuzluk etti diyebilirim. Ayrıca editör dostum Kenan Yücel’in de son derece değerli katkıları oldu. Benim usuma gelmeyenler onun usuna geldi, eksik gedikleri o tamamladı. Kısacası kitap ortak bir emekle doğdu.”  “Sabahattin Kudret Aksal’a Armağan” adlı kitabı hazırlayan, Aksal’ın 50 yıllık okuru, yazar Adil İzci, Aksal’ın doğum yılını kutlarken aynı zamanda bu değerli kültür-sanat insanının fark edilmesini sağlamayı amaçladığını söylüyor. İzci, “Öyle ozanlar yazarlar, ressamlar, müzisyenler, sanat-kültür insanları vardır ki aydınlıkları bir ömür üzerinizden eksik olmaz, olmamalıdır. Aksal da o insanlardan biridir” diye konuşuyor. Önce Aksal üzerine anıları ve fotoğrafları toplayan, bu süreçte de bir kitap hayali kuran Adil İzci kimi büyükleri ve yakın dostlarının “yazınsal değerini irdeleyen / vurgulayan yazılar da olmalı,” önerilerini de dikkate almış.Bu bağlamda Eray Canberk ile Gültekin Emre’nin emeklerini özellikle anan İzci, “Aksal dört türde yapıtlar verdiğine göre, bunlar ayrı ayrı ele alınmalıydı. Kapsamlı bir biyografisi olmalıydı. Benim hazırladıklarıma, editör dostum Kenan Yücel, Beyazıt Kitaplığı’na seferler eyleyerek kendi hazırladıklarını ekledi, bir bütünlüğe vardık böylece… Elbet daha kapsamlı daha varsıl bir kitap olabilirdi,” değerlendirmesinde bulunuyor. SOY YAPITLAR BIIRAKTI Aksal’ın özgün bir ozan-yazar olduğuna, dört türde de “soy yapıtlar” bıraktığına dikkat çeken, İzci şöyle konuşuyor: “Popüler olandan uzak durdu. Okur avcılığı yapmadı. Garip Akımına yakın duran ilk bir iki kitabını ayrı tutarsak benzeri olmayan bir ozan-yazar diyebiliriz. Son dönemlerinde bir tek Oktay Rifat’la arasında bir yakınlık kurulabilir. O da arada seslendirildiği gibi öykünme değil, olsa olsa bir tin ortaklığı düzlemindedir bence. Özgün dedim, onun artalanında da -yine bence- felsefe öğrenimi görmesinin önemli bir payı var.Gerek ozanlığında gerek yazarlığında bilinci sürekli estetik olanın ardındaydı diyebilirim. Batıda olsaydı daha kapsamlı bir okur yoğunluğu bulurdu. Bundan eminim.” Ailesinin isteğiyle 2019’da verilmeye başlanan “Sabahattin Kudret Aksal Yazın Ödülü” ilk yılında şiir dalında verildi. Ödülün bu yıl tiyatro, sürebilirse 2021’de ise öykü dalında verilmesi planlanıyor. İzci’nin, “Sabahattin Kudret Aksal’a Armağan” kitabıyla aynı günlerde Heybeliada yıllarından (2013 - 2016) esinle yazdığı, hepsi de ada öyküsü olan, toplam on altı öykünün olduğu “Canım Ada” ile Dr. Rıfkı Tezcanlı’nın 1940 - 1942 yıllarının Ankara kökenli “İlmî Tetkikler Mecmuası”nda yayınlanan eğlenceli, keyifli, özgün yazılarını derlediği“Edebî Bahisler” adlı kitabı da yayınlandı. Müziği okumak…
Müziğin hayatımdaki yeri ve önemi müzisyen olmamdan çok daha fazlasıdır. Ortaokul sıralarından başlayan müziğe vakit ayırmam, onu ciddiye almam belki de bana bu günlerin yolunu açtı. Müzik benim için hiçbir zaman arka fon olmadı. Nasıl biriyle konuşurken, birbirimizi dinlerken hiçbir kelimeyi kaçırmamaya çalışıyorsak herhangi bir şarkıyı ya da albümü dinlerken de hep aynı duyarlılığı göstermeye çalıştım. Müziğin; sinema tiyatro heykel resim gibi önce “görme” -somut- ile değil “duyma” -soyut- ile bizleri etkilemesi ve herkes de farklı anlar, duygular yaşatması neredeyse tinsel bir anlam yüklememe sebep oldu dinlediklerime. Müzik ile ilgili filmler, otobiyografik kitaplar, müzisyenlerle yapılan röportajlar, konser kayıtları, eleştiri yazıları müziği biraz daha görünür kıldığı için en az müziği dinlemek kadar ilgimi çekti. Bu aralar Jeff Burger’ın hazırladığı “Bir Leonard Cohen Kitabı”nı okuyorum. Bu 60’lı yıllardan başlayarak sanatçının ölümü 7 Kasım 2016 yılına kadar Cohen ile yapılan radyo-gazete-tv söyleşilerinin yer aldığı bir kitap. Öylesine sorular ve öylesine cevaplarla bezenmiş bir kitap ki öyle bir solukta okunması bir yana neredeyse her sayfada durup uzun uzun düşündürüyor insanı. Şiirden demokrasiye, inzivadan kadınlara, melankoliden cinselliğe kadar binlerce fikrin oluşturduğu kocaman bir dönme dolap Cohen. Bu söyleşilerle ortaya çıkan gizemli dünya sanatçı kadar müzik gazetecilerinin de ne kadar donanımlı ne kadar önemli olduğunun bir göstergesi. Üşenmeyip eğer arşive bir göz atıp 1960 ve 70’li yılların Hey, Ses, Gong gibi müzik-sinema dergilerine bakarsınız ne demek istediğimi anlayacaksınız. Konserlerde çalınan repertuvardan tutun da, bir gruptan başka bir gruba transfer olan müzisyenlerin görüşleri, şarkıların düzenlemelerinden solistin yorumuna kadar bir dolu şeyi aktarmaya çalışırdı müzik yazarları. Tabii ki o yıllarda televizyonun hayatımıza yeni girmesi ve internet, dolayısıyla sosyal medyanın da olmaması nedeniyle biz gidemediğimiz konserleri bu mecralardan takip ederdik. Yıllar önce Emin Çölaşan Ankara’da bir konser öncesi Gürer-Süher Pekinel kardeşlerle görüşmeye gider. Müzik hakkında konuşup gazetede yayınlayacaktır. İlk sorusu “müziğe nasıl başladınız?” olunca Pekinel kardeşler bu soruya şiddetle itiraz ederler. “Bizim hakkımızda bu tür bilgileri bilip de buraya gelmeniz gerekiyordu. Yurtdışında gazeteciler ellerinde dosyalarla geliyorlar. Sizin de Rachmaninoff ‘un piyano konçertosu yorumumuzu ya da Beethoven ve Çaykovski besteleri arasındaki duygusal farklılığı sormanızı beklerdik. Lütfen çalışın öyle konuşalım” gibi bir şeyler söylerler. O zaman da çok ünlü bir gazeteci olan Sn. Çölaşan hiçbir komplekse kapılmadan bunu çalıştığı gazetede olduğu gibi yazdı. Benim de kulağıma küpe oldu bu anektod. Zaman zaman genç gazeteci arkadaşlarıma anlatırım bunu. Bizim de başımıza gelen benzer bir hikâye var. Sene 1997. İlk albümün üzerinden on bir sene geçmiş. Biz bu arada “Bir Yaz Daha Bitiyor”, “Yaz Bulutları”, “ Bir Günlük Aşk”, ve “Ankara’dan Abim Geldi” albümlerini yapmış az çok bilinen ve şarkıları sevilen bir grubuz. Birkaç yıllık ayrılıktan sonra yeniden toparlanıp Yunanlı müzik adamı Nikiforos Metaxas ile hit olmuş şarkıları yeniden düzenleyip en iyilerden oluşan bir albüm yaptık. Adını da Gökhan’ın önerisiyle “best of’’a da gönderme yaparak “Mest Of Gündoğarken” koyduk. Bağdat caddesinde imza günümüz var. O yılların amiral gazetesinden genç bir gazeteci arkadaşımız geldi. Kayıt cihazını çalıştırdı. İlk sorusu şu oldu…” Bu sizin ilk albümünüz mü?” Bilemiyorum şu anda bu arkadaşımız hâlâ gazetecilik yapıyor mu ama neyse ki ülkemizde bu mesleğin hakkını veren kültür sanat editörleri, müzik yazarları, müzik eleştirmenleri, radyo programcıları var. Bu yazıyla da onlara bir selam gönderip bu hafta kaybettiğimiz hocamız, ağabeyimiz, örnek aldığımız, çok sevdiğimiz, değerli müzik ve düşünce adamı Timur Selçuk’u da rahmetle anıyorum… Mekânı cennet olsun. Eşyalar masallarda konuşur
Her gece sabaha karşı, hava ağarmadan çok önce, bedenimin çatırdamasıyla uyanıyorum. Bir zamanlar ormanda yaşarken, bir marangozun elinde ahşap bir mobilyaya dönüşen ağaç misali, biçime sokulmuş bedenler de geceleri çatırdar. Ev içinin evcil, uysal, sessiz nesnelerinin gecenin karanlığında ses çıkarmaları tekinsizdir; yüreğini hoplatır insanın. “Tekinsizlik hissi ya hiçbir şey olmaması gerekirken bir şeylerin olması durumunda ya da bir şeyler olması gerekirken hiçbir şeyin olmaması durumunda ortaya çıkar” (M. Fischer, Tuhaf ve Tekinsiz, KÜY). İnsan, bedeninin sesinden korkar mı? Susturulmuş evcil bir nesneyseniz ve bedeniniz birden konuşmaya başlamışsa, yatağınızdan sıçrarsınız. Nesneler, sadece masal kitaplarında konuşur. Gecenin karanlığı; eril aklın egemen olduğu, görünür olanın adlandırılıp sınıflandırıldığı, şeylerin yer ve işlevlerine göre yerleştirildiği günışığından farklıdır. Gerçeklik yerini, masalsı bir gerçekliğe bırakır. Nesneler artık günışığında göründükleri gibi değillerdir. Ve eril akıl tarafından dilsizleştirilmiş bedenler konuşmaya başlar. Konuşan; gün içinde türlü türlü biçimlendirici kuvvete maruz kalarak genleşen mobilya bedenlerdir. “Gece tahtalar uyanıp da/sessizce çatırdadıklarında/talihlerinden şikâyet ederler/özgür doğanın soylu ağaçları iken/masa, sandalye, yatak, dolaplara/burulmuş olmaktan/sıkıştırılmış dar mekânlara/ne kasvetlidir/mobilyalar için/görmek kendini/ağaçlarla/bir rüyada”. Avusturya somut ve deneysel şiirinin öncülerinden Gerhard Rühm’ün şiiri; Erhan Altan’ın çevirip yayıma hazırladığı, Turkuaz Yayınları’ndan çıkan “Saat On İkide Yaz Olur” kitabından. Kalıplara sokulup dar mekânlara sıkıştırılmış ağaçlar, Jack London’ın “Yabanın Çağrısı”ndaki kahramanı köpek Buck gibi, yabanın çağrısına uyup doğaya dönemeseler de, rüyalarında sık sık doğanın tacizine uğrarlar. Evcil bedenler geceleri çatırdar; düşlerinde, Nazım Hikmet’in ormanını görmüşlerdir belki de: “Yaşamak bir ağaç gibi tek ve hür ve bir orman gibi kardeşçesine”. Ve eşyalar düzeninin dayattığı hayata isyan edebilirler. Ama yerleştirilmiş ve susturulmuşlar bir kere, yerlerinden kıpırdayamazlar. Sadece şikâyet etmekle yetinirler. Sonra gün ağarır ve yine dilsizleşirler. Nesneler ancak geceleri konuşabilir, karanlığın büyülü gerçekliğinde. Ve şiirde. Gecenin karanlığı, şiirin ve masalların zamanıdır. Hiyerarşik bir düzene göre yerleştirilmiş ve boyun eğdirilmiş nesneler, gün içinde aşağılanmalara, sömürüye, şiddete maruz kalsalar da, konuşmamaları gerekir. Gerçeklik, masal dünyasından farklıdır çünkü. Masallarda, kalıba sokulmuş nesnelerin kalıplarını nasıl parçaladıkları ve birlikte kardeşce bir düzeni nasıl yarattıkları anlatılır. Büyülü bir dünya. Günışığında eksik olan, gecenin büyüsüdür. Bazen gecenin büyüsü, gün ağarsa da bedenleri terk etmez ve gün içinde de konuşmayı sürdürürler; başka bir dünyayı mümkün kılmak, düşlerinde gördükleri ormanı yaratmak için kendi aralarında örgütlenirler. Ve tekinsiz deneyim yaşayanlar, bu kez egemenlerdir; “hiçbir şey olmasa bile kesinlikle bir şeyler olmuş”, eşyalar kımıldamıştır. Ve susturulmuş bedenler konuşmaya başlar; aşağılanmaya, sömürüye, zulme isyan ettiklerinde, hiçbir şey olmaması gerekirken, bir şeyler olur. Dedim ya, bunlar ancak masallarda olabilir. Köroğlu, Şeyh Bedreddin, Durruti, Che Guevara, Lenin, Zabatistalar ve daha niceleri masal kahramanlarıdır. Günler günleri kovalar ve gerilimler katlanarak birikir bedenlerde. Eşyalar geceleri daha fazla konuşmaya başladılar. Seslerinden uyumak mümkün değil. Bedenimin çatırdamasına diğer eşyalar da katılıyor. Kendi aralarında konuşmalarını yadırgamıyorum artık, deliriyorum mu ne? Bedenim, masa, sandalye, yatak, dolap; kendi aralarında çatırdaya çatırdaya kim bilir neler konuşuyorlar? Anlamıyorum; çünkü eril aklım hâlâ günışığının egemenliğinde. Despotik akıl, bedenleri susturamıyor, bir şeyler olacak. Gün ağarmak üzere. Anlaşılan, gecenin büyülü gerçekliği günışığına taşınıyor. Hiçbir şey olmaması gerekirken, tekinsiz şeyler olacak. Masal kahramanlarını günışığında sokaklarda görmek şaşırtıcıdır. Ama “asıl şaşırtıcı olan bedenlerdir” (Nietzsche). Onların neler yapabileceğini bilmiyoruz. Sorgu ve Farazi, "Anti Kahraman: 90 Nesli" ile dinleyici karşısında
2011 yılında ilk kez birlikte bir çalışmaya başlayan ve o günden beri neredeyse her projede birlikte çalışmaya devam eden Sorgu ve Farazi'nin, 2013 yılında yayınladıkları ilk EP'den sonra uzun zamandır beklenen albümleri "Anti-Kahraman: 90 Nesli" Deadly Habits Music / Venus Music / Below System Records aracılığıyla dijital platformlar üzerinden yayınlandı. 12 şarkıdan oluşan albüm, "90 Nesli" ismini 90 neslinin hayata bakış açısı, öfkesi ve 90'ların Hiphop sound'undan alıyor. 2013-2019 yılları arasında faal olan 90 BPM süper-grubu ve stüdyosunun kurucuları arasında da yer alan Sorgu ve Farazi, grup adı altında çıkan iki albümde de aktif olarak rol aldı. Üyeler arasında iki albümün de en çok rap kısımlarının Sorgu'ya ait olmasının yanında, "Kötülük Bizim İşimiz" albümünde en çok altyapı ve ikinci albüm olan "Şehir FM"in konsept tasarımı Farazi tarafından yapıldı. Aslında, 2015 ve 2019 yıllarında çıkan iki albüm arasında "90 Nesli" albümünün kayıtlarına başlayan ikili, "Şehir FM" albümüne yoğunlaşmak için bu projeyi geçici rafa kaldırmıştı. Birçok kaydı tekrar alınsa da "Anti-Kahraman: 90 Nesli" albümü, o günlerde kaydedilen "Manifesto", "BU-gün-O-gün-değil", "Kimse Bilmiyor" ve "Like THAT" gibi çalışmalar dolayısıyla 90 BPM stüdyosundan çıkan son albüm olma özelliği de taşıyor. "Anti-Kahraman: 90 Nesli" albüm kapağı, Farazi tarafından düzenlendi. 90'larda bir düğünde çekilmiş olan fotoğrafta, baktığınızda sağ tarafta olan kişi Burak Demir (Farazi)'in babası. Mekan, hala Zincirlikuyu'da faaliyetine devam eden -o zamanki adıyla- Kent Fasıl - Sirtaki Taverna Tracklist:  01. Manifesto 02. i$ler karı$ır (feat. Mista Brown) 03. Kim Saldıracak İlk 04. BU-gün-O-gün-değil (feat. Ege Çubukçu) 05. intikam 06. VandaL 07. Kimse Bilmiyor (feat. Da Poet, Naci Berktaş) 08. Like THAT (feat. Kamufle) 09. umursamam. 10. i.i.i.V (feat. Negatif, Savai) 11. ölü kedi (feat. Kodes Kahra) 12. ALT tabaka Tarihi köprüdeki asfaltın altından 770 yıllık taşlar çıktı
Tokat'ı Orta Anadolu'ya bağlayan bir kavşak konumundaki 151 metre uzunluğunda, 7 metre genişliğindeki kesme taştan yapılan Hıdırlık Köprüsü’nde yapılan restorasyon çalışmaları sırasında köprünün zeminindeki asfalt malzeme kaldırılarak 770 yıllık taşlar yeninden ortaya çıkartıldı.  İHA’da yer alan habere göre, konuya ilişkin açıklama yapan Tokat Belediye Başkanı Eyüp Eroğlu, Yeşilırmak nehri üzerindeki 770 yaşındaki köprünün inci gibi ortaya çıkmaya başladığını söyledi.  ‘YAKLAŞIK 55 SANTİMETRELİK BİR TABAKA ORTAYA ÇIKTI’ Eroğlu, “Köprünün üzerinde bir beton, asfalt tabakası vardı. O tabakanın altında ne çıkacağını merak ediyorduk. Restorasyon çalışmalarında yaklaşık 55 santimetrelik bir tabaka ortaya çıktı. Asfalt ve zaman zaman dökülen betonlarla ne yazık ki köprümüzün üzerinde böyle tabakalar oluşmuş. Şimdi ise o tabakaların kaldırılıyor olması ile beraber alttan o eski taşlar çıktı. Selçuklu zamanında 770 yıl önce köprüye konulan taşlar gün yüzüne çıkmaya başladı. Köprünün yarısı bu tabakadan temizlendi. Geri kalanı da temizlenmeye devam ediyor. Taşların yer yer seviyelerinde bozulmalar var. Bunlarda kurul kararı ile düzeltilecek. Çalışmalar tamamlandığında 770 yıl öncesindeki görünümüne kavuşacak. 2021 yılının Nisan-Mayıs aylarında hizmete açılması planlanıyor” dedi.  HIDIRLIK KÖPRÜSÜ Selçuklu'nun en önemli sultanlarından birisi olarak sayılan Alaaddin Keykubat'ın 3 torununun 13'üncü yüzyılda devleti birlikte yönettiği dönemde yapılan Hıdırlık Köprüsü, günümüze kitabesiyle birlikte ulaşmış tek köprü olarak biliniyor. 5 kemere sahip ve yapıldığı döneme göre çok büyük bir şekilde inşa edilmiş olan Hıdırlık Köprüsü, bugüne kadar ciddi bir tadilata ihtiyaç duymamış, sağlamlığıyla da bölgede yaşanan büyük depremlere rağmen ayakta kalabilmiş önemli eserlerden birisi olarak dikkat çekiyor. Hıdırlık Köprüsü, yöre halkı tarafından Taşköprü olarak da adlandırılıyor.  Ressam Ali Atmaca’dan sergi: Küçük Devrimler
Bu hafta 7 film vizyona girecek
Türkiye’deki sinema salonlarında bu hafta 2’si yerli olmak üzere 7 film vizyona girecek. Filmlerin fragmanları ve konularına ilişkin detaylar şöyle: KAPAN Genç yönetmen Seyid Çolak'ın Dünya Prömiyeri 41. Uluslararası Moskova Film Festivali'nde yapılan filmi "Kapan" yarın izleyici ile buluşacak. Onur Dilber, Münibe Millet, Serkan Altıntaş ve Sami Aksu'nun başrollerinde oynadığı filmin senaryosunu yönetmen Seyid Çolak, Güven Adıgüzel ile birlikte kaleme aldı. Macera türündeki film; bir adada balıkçılıkla hayatlarını idame ettiren beş arkadaşın, aralarından birinin kaybolması ve vahşi bir kurdun ortaya çıkmasıyla yaşadıklarını anlatıyor.  AHMET İKİ GÖZÜM Gani Rüzgar Şavata ve Hakan Gürtop'un yönetmenliğini üstlendiği "Ahmet İki Gözüm", sanatçı Ahmet Kaya'nın yaşam hikayesini sinemaya uyarlıyor. Özgür Tüzer, Aleyna Solaker, Serdar Orçin, Metin Yıldız ve Yelda Reynaud'un başrollerinde oynadığı filmin senaryosu Gönül Aktürk, İlker Barış ve Gani Rüzgar Şavata tarafından kaleme alındı.  SIRA DIŞI Vince Vaughn, Kathryn Newton, Celeste O'Connor, Misha Osherovich ve Uriah Shelton'ın başrollerinde oynadığı "Sıra Dışı" gerilim tutkunlarının ilgisini çekmeye aday. "Happy Death Day" serisinin yönetmeni Christopher Landon imzalı film, kendi halinde lise hayatını sürdüren bir kadın ile kasabaya korku salan bir seri katilin birbirlerinin bedenlerinde uyanmasıyla gelişen olayları konu ediniyor.  FOLLOW ME Will Wernick'in yönetmenliğini yaptığı "Follow Me"de Holland Roden, Keegan Allen, Dimiter Marinov, Pasha D. Lychnikoff ve Denzel Whitaker gibi isimler rol aldı. Korku ve gerilim türündeki yapım; bir sosyal medya fenomeninin yeni macerası için Moskova'ya gidişini ve orada yaşanan sıra dışı olaylar etrafında dönüyor.  AZİZLER HAPİSHANESİ Meg Alexandra, Gabz Barker ve Jess Chanliau'nun oynadığı "Azizler Hapishanesi"ni Russell Owen yönetti. İngiltere yapımı film; St. Leonards Adası'nda tecrit edilen azılı suçlular üzerinde uygulanan ekstrem tıbbi deneylerin dehşetengiz sonuçlarıyla mücadele edilmesini anlatıyor.  PİNOKYO "Gomorra", "Tale of Tales" ve "Dogman" gibi yapımlarla adından söz ettiren İtalyan sinemacı Matteo Garrone, Carlo Collodi'nin klasik çocuk masalı Pinokyo'yu canlı çekimle yeniden sinema perdesine taşıyor. Fransa, İngiltere ve İtalya ortak yapımı filmin başrollerinde Federico Lelapi, Roberto Benigni, Rocco Papaleo, Massimo Ceccherini ve Marine Vacth rol aldı.  ÇİFTE BELA Marcus H. Rosenmüller'in yönetmen koltuğunda oturduğu; Luis Vorbach, Jona Gaensslen, Margarita Broich, Marie Leuenberger ve Serkan Kaya'nın oynadığı "Çifte Bela"; keşfettiği sihirli bir ayna ile ödev ve sorumluluklar gibi istemediği şeyleri yaptırabileceği ikizine kavuşan Frido'nun, sihirli aynayı yakın arkadaşı Emil'e göstermesiyle gelişen olaylar etrafında dönüyor.  Şener Şen'in menajeri: Her şey normal seyrediyor
Geçtiğimiz günlerde koronavirüs testi pozitif çıkan 78 yaşındaki usta oyuncu Şener Şen hastaneye kaldırılarak tedavi altına alındı. Oyuncunun sağlık durumuyla ilgili açıklama menajerinden geldi. ŞENER ŞEN SAĞLIK DURUMU NASIL? Solunum desteğine ihtiyaç duymayan ve normal odada kalan oyuncunun menajeri Gülden Avşaroğlu, "Hastanede tedavisi devam ediyor. Her şey normal seyrediyor" dedi. 10 gün karantina süreci devam edecek olan Şener Şen'in yanında kızı Bengü Şen kalıyor. ŞENER ŞEN KİMDİR?  26 Aralık 1941 tarihinde Adana'da dünyaya geldi. Sanat hayatı İstanbul Belediyesi Şehir Tiyatroları'nda sahneye çıkarak başladı. Radyo tiyatrolarında oynadı. Ancak tiyatrodan elde ettiği kazanç yetmediği için sinemaya girmek zorunda kaldı. Sinemaya ilk adım attığı yıllarda figüranlık dahil her işi yaptı. Kariyerinde dönüm noktası 1975 yılında Ertem Eğilmez'in filmi Hababam Sınıfı'ndaki ‘'Badi Ekrem'’ tiplemesi oldu. Aynı filmde İnek Şaban tiplemesi ile ün yapan Kemal Sunal ile müthiş bir ikili oluşturdu ve o yıllarda büyük gişe hasılatı yapan Süt Kardeşler, Şabanoğlu Şaban, Tosun Paşa, Kibar Feyzo, Çöpçüler Kralı ve Davaro gibi filmlerde oynadı. Yönetmenliğini Yavuz Turgul'un yaptığı Gönül Yarası (2005) filmindeki emekli öğretmen Nazım rolüyle 42. Altın Portakal Film Festivali'nde 'En İyi Erkek Oyuncu ödülü'nü kazandı. Senaryolarını Yavuz Turgul'un yazdığı, "nesli tükenen bir kabadayıyı" canlandırdığı Kabadayı (2007) ile başrollerini Çetin Tekindor ve Cem Yılmaz'la paylaştığı Av Mevsimi (2010) en son rol aldığı filmler oldu. Oscar adayına Kore uyarlaması tepkisi: Nerede kaldı ‘yerli ve milli’ değerleriniz
Işıl ÇALIŞKAN Mehmet Ada Öztekin'in yönetmenliğini yaptığı “7. Koğuştaki Mucize”, 93. Akademi Ödülleri (Oscar), En İyi Uluslararası Film Dalı'nda Türkiye’yi temsil edecek. BirGün’e konuşan sinema eleştirmenleri, Kore uyarlaması bir filmin Akademi için doğru bir seçim olmadığı görüşünde. TÜMÜYLE BİZE AİT OLMALIYDI  Atilla Dorsay, başarı kazanmış bir Kore filmi uyarlaması yerine tümüyle bize ait bir film seçiminin daha isabetli bir karar olacağına vurgu yapıyor. “Film aslında fena değil ama bir sanat yapımı da değil” değerlendirmesinde bulunan Dorsay sözlerini şöyle sürdürüyor: “Bir yandan çok açık biçimde bir melodram öte yandan da çok başarı kazanmış bir Kore filminin yeniden uyarlanması. Akademide mutlaka bu filmin aslında bir Kore filmi olduğunu bilenler ve anlayanlar olacaktır. Keşke tümüyle bize ait olan ve sanatsal düzeyi de daha yüksek olan bir film seçilebilseydi…”  TALİHSİZ BİR SEÇİM OLDU  Geçen Yıl Semih Kaplanoğlu'nun Bağlılık Aslı filmiyle şansımızı denediğimiz Oscar yarışında “bu sene hiç şansımız yok gibi görünüyor” diyen Banu Bozdemir ise şöyle konuşuyor: “Bir Kore filmi uyarlamasıyla şansımızı denemek ne kadar etik ve doğru bir karar tartışmak gerek. Sürekli vurgulanan 'yerli ve milli' değerlere ne oldu? Film popüler sinemanın 'sevilen' bir örneği olabilir ama bir kere özgün değil. Akademi'nin remake film yarışamaz diye bir kuralı yok ama kendi içimizde tutarlı olmak adına kesinlikle başka bir film seçilebilirdi. Diğer ülkelerin adaylarına bakınca farkı anlıyoruz zaten. En güçlü ve bağımsız filmlerini yarışmaya gönderiyorlar.” Kuruldaki seçicilerin seyirci gözüyle baktığına bu sebeple de “duygusal bir karar verdiklerine vurgu yapan Bozdemir “İyi film ağlatır, canımızı acıtır! Maalesef Yedinci Koğuştaki Mucize talihsiz bir seçim olmuş” diyerek sözlerini sonlandırıyor.  Sinema Güç Birliği'ne başvuran 23 film arasından seçilen film, kızı ile aynı zekâ yaşına sahip bir babanın adalet arayışını konu ediniyor. 2013 tarihli Güney Kore filmi “Miracle in Cell No. 7”den uyarlan filmin oyuncu kadrosunda Aras Bulut İynemli, Nisa Sofiya Aksongur, Celile Toyon, İlker Aksum, Mesut Akusta, Deniz Baysal, Yurdaer Okur gibi isimler yer alıyor. İstanbul ve Berlin arasına notalarla köprü kurdular
Işıl Çalışkan İki farklı disiplinden iki müzisyen; Melike Şahin ve Ah! Kosmos, iki ayrı ülkeden çalışarak kaydettikleri yeni parçaları Ukde ile dinleyici karşısında. Yerine getirilmemiş bir arzu, çözülemeyen bir düğüm ve kalbi rahatsız eden, içe dert olan şey anlamına gelen Ukde’nin müziği ve prodüksiyonunu Ah! Kosmos mahlasıyla tanınan Başak Günak üstlendi. Parça, sözlerin de sahibi Melike Şahin tarafından seslendirildi.  Şarkıda kullanılan yaylı tambur, gitar virtüözü Cenk Erdoğan; gitar ve synth'ler ise Ah! Kosmos (Başak Günak) tarafından çalındı. Ukde’nin Melike Şahin ve Başak Günak’ın birlikte yer aldığı klibi, ödüllü yönetmen Berrak Çolak tarafından çekildi. Gülbaba Records’tan yayımlanan parçayı iki Melike Şahin ve Ah! Kozmos ile konuştuk. ► Öncelikle farklı disiplinlerde yürüyen bu iki müzisyenin işbirliğinin nasıl doğduğunu dinlemek isteriz… Melike Şahin: Zaten eskiden beri birbirimizin işlerini uzaktan takip ediyorduk. Geçtiğimiz yıl bahar aylarında Başak bir demosunu paylaştı benimle. Ben de üzerine yazdım, söyledim. Bir seneyi buldu tamamlanması aslında. Karantinaydık o dönem.  Ah! Kosmos: Ben Melike’nin sözlerine, sesine zor zamanlarda çok tutunuyorum. Dolayısıyla Melike’yle uzun zamandır bir şeyler yapma hayalindeydim, Melike’yle bir süredir yaptığım taslakları, altyapıları paylaşıyordum. Doğru an ve zamanda buluştuk.  BİLE İSTEYE GİRDİĞİN BİR RİNG  ► Ukde’nin hikâyesini nasıl anlatırsınız? Melike Şahin: Demoyu dinledikten sonra aklıma gelen ilk tema el yapımı girdaplarımız oldu. Oraya çok kilitlendim. Yani bile isteye girdiğin bir ring mesela, yara bere içinde çıkıyorsun, kızacak çok şey var. Lüzumu yok. En başta da kendin varsın, onla da konuşmak yürek ister. Hadi bir cesaret başladın diyelim, her yer delik deşik olmuş, nasıl çıkılır bu işin içinden? Ukde’nin hikâyesi böyle canlanmıştı kafamda.  Ah! Kosmos: Bu şarkının da altyapısını geçtiğimiz Ekim ayında yaptım. Benim için derin bir duygunun aktarımıydı. Kimi an var, bir duygu geliyor ve eğer sesle onu dönüştürebilirsem kalbimde bir ferahlık hissediyorum. Bu şarkı da çok derin bir kazıydı benim için. Melike’yle o an’ın hikâyesini hiç kelimelerle konuşmadık ama o kadar büyüleyici bir sanatçı ki sözleriyle inanılmaz bir yansıma yaptı.  ► Bu kaydı en ilginç kılan yanlardan biri de iki farklı ülkede kaydedilmesi sanırım. İstanbul ve Berlin arasında bir köprü kurmuş şarkı. Nasıldı böyle çalışmak? Melike Şahin: Ben diğer işbirliklerimden aşinayım aslında bu uzaktan çalışma sürecine. Boom Pam, Kutiman ve Debruit ile ortak çalışmalarımda da deneyimlemiştim. Ama Ukde’de çok sıkı bir bağ yarattık Başak’la. Yazdığım bir cümlenin onda bir yere denk gelmesi ve beni daha da kazımam için cesaretlendirmesi iyi hissettirdi. Vokal kayıtlarımda da yanımdaydı, beraber karar vermediğimiz hiçbir santimetresi yok galiba şarkının. Hep fikir danışarak, sindirerek, adım adım ilerledik.  Ah! Kosmos: İki insan da şarkıyla bağ kurabiliyorsa, birbiriyle temastaysa üretim sürecinin farklı şehirlerden yapılması bir sıkıntı yaratmıyor. Ben geçtiğimiz albümlerimde de bazı şarkıları farklı şehirlerden yapılan ortaklıklarla ilerlettim. Melike’yle özel olan taraf, üretim sürecimizin aramızda da güzel bir bağ kurmasına vesile olmasıydı.  FARKLI VERSİYONLAR GLOBAL’DE ÇOK OLAĞAN  ► Neden “Bir de enstrümantal versiyonunu yayımlayalım” dediniz? Ah! Kosmos: Şarkıların enstrümantal versiyonu da dâhil olmak üzere farklı versiyonlarını yayımlamak global müzik piyasasında çok olağan bir durum. Dileyene şarkıya dair farklı bir perspektif veriyor.  ► Müzik çalışmalarınızı Berlin’de sürdürüyorsunuz. Şu anda müzisyenler zor zamanlar geçiriyor. Berlin’de farklı olarak durum nasıl? Ah! Kosmos: Sanat ve eğlence sektöründe çalışan insanlar ve mekanlar dünyanın her yerinde çok zor zamanlar yaşıyor. Çok belirsizlik hakim. Hemen herkes ayakta kalmak için mücadele veriyor. Bazı ülkeler bu sürecin daha hafif geçmesi için yapıcı önlemler alıyor. Türkiye’de tiyatrodan, dansa, konsere sanatın her yanındaki insanlar durumun aciliyetini, sistemdeki yanlışları paylaşıyoruz. Kumbaracı50, Moda Sahnesi ve daha bir çok mekân yardım çağrısı yapıyor, Toyistanbul kapanmak durumunda kaldı. Yıllarca İstanbul’da sanata emek veren bu mekânların, eğlence sektöründeki birçok emekçinin bu süreçte bu kadar yalnız bırakılması canımı çok sıkıyor. Tüm dünyada da benzer sıkıntılar var fakat devlet tarafında yardım ağının Türkiye’de sanata karşı daha az olduğunu hissediyorum.  ► Şu ara nelerle meşgulsünüz? Ufukta yeni projeler var mı? Ah! Kosmos: Berlin Devlet Müzeleri için üretilen site-specific bir projenin müzik ve ses tasarımı üzerinde çalışıyorum. Diğer taraftan da yeni albümdeki şarkılar üzerinde çalışmalarım devam ediyor.  ► Siz neler yapıyorsunuz? Pandemi sizin için neleri değiştirdi? Melike Şahin: Konserlerimiz yok bildiğiniz gibi. Albümle ilgilenmeye ayırdım tüm zamanımı. Yoğun bir biçimde ona çalışıyorum. Başka değişen şeyler de var tabii, başka bir röportajın konusu olsun, başlarsam susamayabilirim.  HER TELDEN MELİKE SÖYLEDİ  ► Bildiğimiz kadarıyla yeni bir albüm üzerinde çalışıyorsunuz. Biraz tüyo verir misiniz? Melike Şahin: Vallahi güzel oldu galiba ya. İyi hissediyorum dinleyince. Her telden Melike geldi söyledi, bu açıdan içim çok rahat. 10 şarkılık bir macera. İsmi Merhem, onu zaten yıllardır tüm röportajlarımda söyledim. Harika müzisyenlerin emeği değdi, çok heyecanlıyım. Uzağa bakmak…
Bir arkadaşım yıllarca cezaevinde yatan akrabasına tahliye olur olmaz sormuş: “Dışarıda en çok özlediğin neydi?” Yanıt: “Uzağa bakmak…” Bizler, iki bina ötesine bakmayı beceremedik. O yüzden, bu soruya verilen buruk yanıt günlerce sarstı beni. Uzaklık, salt mesafe değildir. İçinde bilinmezi de barındırır. Gelecek şüphe duygusunu verir. “Ne zaman, nerede, ne yapacağım?” soruları tırnakları kemirtir. Yahut ölüm bir başka kör noktadır. Bu dünyadan günün birinde ayrılacağını bilmek biz ölümlüler için yeterli değildir. İnsan netlik ister her şeyden önce. Belirsizlik daha çok korkuyla karışık bir tapınma duygusuyla gelir. Sözün özü, uzağa bakmayı başarabilmek öyle kolay değildir. Peki geçmişin soylu yanı? O da ürpertir mi insanı? Tabii ki hayır! Bu nedenle geçmiş eğlenceli bir sığınma aracıdır. Ben de bu satırları yazarak günün acısından arınmaya çalışıyorum, kim bilir? İp atlıyorum bir köşede, seksek oynuyorum, bebeğimin sarı saçlarını tarıyorum. Çocukluğumu düşününce güzel zamana vurgu yapmış, onu avcumun içine almış oluyorum. Dönüp yanıma yöreme baktığımda ise oluk oluk kanın aktığı, öldürümlerin kanıksandığı yılları göremiyorum. Ama mazeretim büyük: Evde konuşulanların ayırdına varamayacak kadar küçüğüm. Sözlük yazarı olan annemle birlikte Türk Dil Kurumu’nun merdivenlerinden tırmanıyorum. Çalışma arkadaşlarının her birine gülümseyip, Necati Cumalı’nın kızkardeşi Mübeccel Teyze’ye, “Günaydın, Mücebbel Hanımefendi Teyzeciğim” diyerek numaradan bir köşeye çekiliyorum. Derdim bir an önce Sevgi Teyze’nin (Özel) yanına uçmak… ona kavuşmak… Kucağına oturup kendime göre günün yeni gelişmelerini anlatmak. Biraz zaman geçirip kurumun koridorlarında koşmaya başlıyorum. Cahit Külebi ayakkabımdan çıkan pat pat seslerini duyunca, “Bu çocuk bir âlem,” diyerek gülmeye başlıyor. Bir tek Tarama Sözlük Kolu odasının önüne gelince yavaşlıyorum. Odadan uzaklaşır uzaklaşmaz yeniden hızımı arttırıyorum. Tarama Sözlüğü’nde gözlüklerinin arkasından çok ses çıkartınca kızıyormuş gibi yapan Gülten Teyze (Akın) var çünkü. Gülten Teyze’nin buruk gülümseyişi o yıllarda benim kavrayamayacağım koca dünyaya karşı tutarlı bir isyandı oysa. 1977’de ODTÜ’de öğrenci temsilcilerinin örgütlediği eylemde öldürülen Ertuğrul Karakaya’nın ardından yazdığı “Ertuğrul Ağıdı”nda, “Gökte bulut yanyan gider/ Yaralarından kan gider/Töresi batası dünya/Kahpe kalır şahan gider” diyordu. Anadolu’nun sesi formunda “4+4”lük bir ses düzeniyle karşı çıkıyordu düzene. Rilke, “Meyvenin çekirdeğini içinde taşıması gibi insan da ölümü içinde taşır” der ya. Bizim ülkemizde iktidar aklı itirazını yükseltene işler, yani bir bakıma meyvenin çekirdeğini taşıması gibi düzen de ölümü içinde taşır. 12 Eylül gelip çattığında ise bir gecede değişir her şey. Bu defa çıkılan yolculuk, oğlu için Mamak’ta acılarla dolu uzun, ince yolculuktur. “42 Gün”de açlık grevlerinin içinden bir anne olarak geçer. Cezaevi önünde itilip kakılmayı önemsemez. İçerisi yangın yeridir. Seyranbağları’nın, gecekonduların, sabah ayazında işe giden genç kızların, evlerinin önünde oturan kadınların şairi bir ana olarak evladının yanında soluk almak ister. Sonra biz biraz daha büyürüz. “O dönemde, Türk Dil Kurumu’nda bir vahaydı onlarla buluşmak…” demişti son telefon konuşmamızda Gülten Teyze. Belki de bu nedenle, “İç saatinizi kurdunuz/Öyle bir yolculuk gibi sıradan/Sonsuza da olsa birer birer/İstanbul sizi bağrına çekti/Orada dirisiniz mütemadiyen” dizelerini yazmıştı. Önden gidenlere ve İstanbul’a göç edenlere selam çakarak. “Nasılsınız?” sorusunun anlamı ise “Beni Sorarsan” şiirinde gizliydi artık: “Beni sorarsan / Kış işte / Kalbin elem günleri geldi” Son yıllarını Burhaniye’de İda Dağları’na sığınarak, gazeteler, kitaplar, televizyon, birkaç duvar resmi, torun özlemiyle geçirirken sağlık sorunları nedeniyle tekrar Ankara’ya dönmüştü. “Çabuk yoruluyorum artık” demişti, nefes nefeseydi sanki. Haftanın belli günleri diyalize girmesi zorunluydu... “Açılan kapıdan girdin/yapı içine çekti seni/beyaz, yansız, buyurgan/Koşuşturan genç kadınlar/Görmeleri bile gerekmiyor/Yerini alıyorsun” diye yazmıştı zaten “Diyaliz” şiirinde… Son kitabında kitabında kendini apaçık ortaya koyuyordu. “Özgürlük de öğrenilmesi gereken bir şeydir” der Adorno. Artık eminim, özgürlükten söz ettik ama özgürlüğün ne olduğunu öğretemedik. Belki biz bile öğrenemedik… Bu nedenle uzağa bakmayı başarabilmek Gülten Akın gibi vicdan teyzelerimizin işi oldu hep. Şiiriyle öteleri gösteren… Sanat emekçileri tepkili: Kısıtlamalar bilimsel olmalı
Berkay SAĞOL Yeni tip koronavirüs (Covid-19= vakalarının artmasıyla beraber yeni kısıtlamalar geldi. Alınan yeni tedbirler kapsamında restoran, kafe, bar gibi eğlence mekanlarının akşam saat 22.00’de kapatılmasına karar verildi. Yasaklara tepki gösteren sanatçılar ve eğlence sektörü emekçileri İzmir Alsancak'ta 4 Kasım’dan beri eylem yaparak dayanaksız kısıtlamaları protesto ediyorlar. Pandemi döneminin en başından beri getirilen kısıtlamalarla işsiz kalan emekçiler, hayatlarını idame ettirmekte zorlandıklarını söylüyorlar. Alınan kısıtlama kararlarının ilk olarak eğlence sektörüne saat kısıtlaması olarak yansıtılmasının yaşamsal bir tercih olduğunu ifade eden sanatçılar, "Saat 21.00'da bulaşan virüs saat 22.00'dan sonra bulaşmıyor mu?" diye soruyor. YAŞAM BİÇİMİNE SALDIRI Alsancak Kıbrıs Şehitleri Caddesi'nde her akşam yasağın başladığı 22.00'da enstrümanlarıyla bir araya gelerek sessiz protesto yapan sanatçılardan müzisyen Serdar Türkmen, “Gerçekten bir çözüm bekliyoruz. İşletmeciler, çalışanlar, sanatçılar ve buna bağlı olarak gece seyyarından taksicilere kadar pek çok meslek grubu etkilendiği bir durum oluştu. Dolayısıyla kısıtlama açıklandığından beri bu meslek grubundaki insanlar sokakta eylem yaparak bu duruma çözüm istiyorlar. İki tane temel talebimiz var. İlk talebimiz, eğer 22.00 yasağı kaldırılmayacaksa bu durumda oluşan, aslında pandemi döneminin başından beri oluşan mağduriyetin giderilmesi. Örneğin vergi affı, SGK prim borçlarının kaldırılması, sanatçılara maddi destek olunması ve işten çıkarılmaların gerçekten yasaklanması gibi” dedi. İkinci taleplerinin ise, her kriz durumunda kültür-sanat ve eğlence camiası üzerinde baskı oluşturma meselesinin artık bir son bulması gerektiği olduğunu söyleyen Türkmen, “Bu durumu aslında bir yaşam biçimine saldırı olarak algılıyoruz. Bu iki talebin etrafında şu anda İzmir’de, İstanbul’da, Ankara’da, Datça’da, Hatay’da, Kocaeli’de, Marmaris’te, Mersin ve Adana’da bu eylemler devam edecek. Zamanla başka yerlere de yayılacaktır. Çünkü yaklaşık olarak 2 milyon kişi bu kısıtlamalardan doğrudan etkileniyor. Dolayısıyla bu konuya çözüm bulunana kadar mücadelemiz çeşitli biçimlerde devam edecek. Covid-19 önlemlerinin artırılması gerektiğini düşünüyoruz ancak bu kısıtlamalar bilimsel olmalı ve kimse mağdur olmamalı” diye konuştu. Kadıköy Boa Sahne, aralık ayı programını duyurdu
"Hayatta Kalmak" sloganıyla sezonu açan, üreten, deneyen ve kendi biçiminin yanı sıra farklı biçimlere ev sahipliği yapan bağımsız tiyatrolardan Kadıköy Boa Sahne, çeşitli oyunlarla da ev sahipliği yapıyor. Kendi yapımı olan "Turşu" oyunuyla devam eden programda, Fiziksel Tiyatro Araştırmaları’nın “Kalabalık Duası”, Tiyatro SFRPZTF’in “Eylül”, Versus Tiyatro’nun "Kreutzer Sonat", Tiyatro Hemhal’in “Tırnak İçinde Hizmetçiler” gibi alternatif tiyatronun beğenilen oyunları da tiyatroseverlerle buluşacak. İlk gösterimini yapan Altsahne’nin “Yollu” oyunu da sahnelenmeye devam edecek. Programda Cihangir Akademi’nin “Öyle Şeyler Yalnızca Filmlerde Olur” ve yakın zamanda sahnesini kapatmak durumunda kalan Küçük Salon’un “Frida” oyunları da yer alıyor. TURŞU Kadıköy Boa Sahne’nin kendi yapımı olan “Turşu” oyunu, Aytekin Atabey’in yazıp yönettiği ve kendisinin de Özge Erdem ile oyuncu kadrosunda yer aldığı absürd bir komedi oyunu. Her şeyin, her olayın bir anlamı olduğuna ve derin bir şekilde ele alınması gerektiğine inanan bir kadın ile her şeyin basitlikle ele alınması gerektiğine inanan bir erkeğin, tahterevallide oturur gibi birbirlerine karşı denge kurmaya çalışmalarının ve hayattaki yerlerinin ilginç hikâyesinin soruları olan oyun, 1-2 Aralık tarihlerinde saat 20:00’de Kadıköy Boa Sahne’de perdeyi açacak. ARALIK TAKVİMİ 1 Aralık 20:00 Turşu – Kadıköy Boa Sahne 2 Aralık 20:00 Turşu – Kadıköy Boa Sahne 3 Aralık 20:00 Frida – Küçük Salon 4 Aralık 20:00 Öyle Şeyler Yalnızca Filmlerde Olur – Cihangir Akademi 5 Aralık 16:00/ 20:00 Bir Garip Orhan Veli – Reha Özcan Kumpanyası 6 Aralık 19:00 Trom – Seyyar Sahne 7 Aralık 20:00 Tırnak İçinde Hizmetçiler – Tiyatro Hemhal 9 Aralık 20:00 Kalabalık Duası – Fiziksel Tiyatro Araştırmaları 10 Aralık 20:00 Kalabalık Duası – Fiziksel Tiyatro Araştırmaları 11 Aralık 20:00 Eylül – Tiyatro SFRPZTF 12 Aralık 20:00 Eylül – Tiyatro SFRPZTF Britney Spears'den rest: Babamın vasiliği kalkmadıkça şarkı söylemeyeceğim
2007'de özel hayatındaki iniş çıkışların ardından 2008'de babasının vasiliği altına giren 38 yaşındaki ABD'li şarkıcı, babasının 12 yıldır devam eden kontrolünden çıkmadığı müddetçe şarkı söylemeyeceğini duyurdu. Babasının vasiliğinin kalkması için mahkemeye giden Britney Spears'in avukat ekibi, özel hayatı, kariyeri ve mali işlerini kontrol eden babasından korkan şarkıcının vasilik kalkmadığı sürece şarkıcılık kariyerine geri dönmeyeceğini söyledi. Los Angeles Üst Mahkemesi'nde James Spears'in vasiliğinin kalkması için görülen davada, avukat Samuel D Ingham III "Müvekkilim babasından korktuğuna ve babası kariyerini yönettiği müddetçe bir daha sanatını icra etmeyeceğine dair beni bilgilendirdi" dedi. Britney Spears' attorney says she is afraid of her father, and will not resume her musical career so long as he has power over her. At a hearing, James Spears' attorneys said he has done an exemplary job and the conservatorship should stay in place. https://t.co/t0kbGTP7tx Sputnik'in haberine göre; Yargıç Brenda Penny ise baba Spears'in rolünü askıya almayı reddetti, ama askıya alınmasına yönelik gelecekteki dilekçeleri değerlendireceğini belirtti. Baba Spears'in avukatı Vivian Lee Thoreen, müvekkilinin vasilik sicilinin mükemmel olduğunu, şarkıcıyı borçtan çıkarıp 60 milyon dolarlık servete eriştirdiğini söyledi. Yargıç Penny ise Britney Spears'in varlığı üzerinde babasıyla birlikte Bessemer Vakfı isimli kurumsal yedieminin eş-vasi olması talebini kabul etti. Babasının vasiliğinin kalkması için 'Britney'yi Özgür Bırakın' (#FreeBritney) sloganıyla kampanya yürüten şarkıcının hayranları, duruşma sırasında mahkeme önünde protesto da düzenledi. Kampanya içinden bir grup, şarkııcının Los Angeles'daki evinde esir tutulduğunu ve sosyal medyada paylaştığı fotoğraflar ve videolarla özgürlüğüne kavuşturulması için şifreli mesajlar gönderdiği iddiasında. Kampanyaya Spears'in ekibi de destek veriyor. İyi ki doğdun Kemal Sunal
Ünlü tiyatro ve sinema oyuncusu Kemal Sunal, 11 Kasım 1944'te İstanbul'da dünyaya geldi. Mimar Sinan İlkokulu ve Vefa Lisesi mezunu olan sanatçı, liseyi 11 yılda tamamladı. Marmara Üniversitesi Gazetecilik Bölümü'nde başladığı eğitimini 12 Eylül 1980'deki darbeyle yarım bıraktı. Üniversite dönemi ve sonrasında fabrikada çalışan sanatçı, tiyatro ve sinema dünyasına adım atmadan önce elektrikçi çıraklığı da yaptı. Küçük yaşlarından itibaren tiyatrocu olmayı hedefleyen Sunal, aynı zamanda okulda müsamereler düzenleyerek rol aldı. Aynı dönemlerde oynadığı bir oyun ile Akşam gazetesinin düzenlediği liseler arası tiyatro yarışmasında "En İyi Karakter Oyuncusu" ödülünü aldı. KENTERLER TİYATROSU'NDA OYUNCULUĞA ADIM ATTI Vefa Lisesi'ndeki felsefe hocası Belkıs Balkır aracılığıyla ünlü tiyatrocu Müşfik Kenter'le tanışan sanatçı, profesyonel oyunculuk yaşamına Kenter Tiyatrosu'nda adım attı. Sunal, daha sonra Pendik Tiyatrosu'nda, Ulvi Uraz Tiyatrosu'nda, Ayfer Feray Tiyatrosu'nda ve son olarak da Devekuşu Kabare Tiyatrosu'nda görev alarak, burada oynadığı "Dün Bugün" adlı oyunla ünlü yönetmen Ertem Eğilmez'in dikkatini çekti ve beyaz perdeyle tanıştı. Eğilmez tarafından 1973 yapımı "Tatlı Dillim" adlı sinema filminin oyuncu kadrosuna alınan ünlü oyuncu, bu filmde Münir Özkul, Zeki Alasya, Metin Akpınar, Tarık Akan, Halit Akçatepe ve Filiz Akın'la birlikte rol aldı. Ünlü sanatçı, Gül Sunal ile 1974 yılında evlenip Ali ve Ezo ismini verdikleri bir erkek ve bir kız çocuk sahibi olurken, vatani görevini 1981'de yaptı. Kendine özgü tavırları ve güler yüzlü karakteriyle dikkati çeken Kemal Sunal, Rıfat Ilgaz'ın "Hababam Sınıfı" eserinin sinema uyarlamasında canlandırdığı "İnek Şaban" tiplemesi başta olmak üzere, birçok filmde özgün fiziği ve hayat verdiği tiplerin halka olan yakınlığı nedeniyle kısa zamanda Türkiye'nin en sevilen oyuncularından biri oldu. 82 FİLMDE ROL ALDI Sanatçı, "İnek Şaban" karakterinin yoğun ilgi görmesi üzerine birçok filmde, "iyi, saf adam" tiplemesi çizdiği "Şaban" karakterini canlandırdı. 1990'lı yıllardan itibaren filmleri kesintisiz olarak televizyon kanallarında yayınlanmaya başlayan sanatçının rol aldığı "Süt Kardeşler", "Sakar Şakir", "Tosun Paşa", "Salako", "Köyden İndim Şehire", "Çöpçüler Kralı" gibi filmler Türk sinemasının en çok izlenen filmleri arasında yer aldı. Bugüne kadar birçok ödüle değer görülen ve ayrıca peş peşe çevirdiği filmlerle ticari açıdan da büyük başarı kazanan Kemal Sunal, 1976 yapımı ''Kapıcılar Kralı'' filmi ile 1977 Antalya Film Festivali'nde "En İyi Erkek Oyuncu Ödülü"nü aldı. Sanatçı ayrıca, 1989'da "Düttürü Dünya" filmindeki rolüyle Ankara Film Festivali'nde "En İyi Erkek Oyuncu" ödülünü alırken, 1998'de de Antalya Film Festivali'nde "Yaşam Boyu Onur Ödülü"ne layık görüldü. Daha sonra yarım bıraktığı üniversiteyi, Marmara Üniversitesi İletişim Fakültesi Radyo Televizyon ve Sinema Bölümü'nden mezun olarak 1995 yılında bitirdi ve yüksek lisans yapmaya başladı. Yüksek Lisans tezini ise komedyen kimliği ile Kemal Sunal'ın ve filmlerinin incelenmesi olarak hazırlayan ünlü sanatçının bu tezi, 2005 yılında ailesi tarafından "TV ve Sinemada Kemal Sunal Güldürüsü" başlıklı kitap haline getirilerek yayılandı. Hayatı boyunca toplam 82 filmde rol alan ünlü sanatçı, 83'üncü filmi "Balalayka"nın çekimlerine başlamak için Trabzon'a gitmek üzere bindiği uçakta, kalkıştan hemen önce geçirdiği kalp krizi nedeni ile 3 Temmuz 2000'de 56 yaşındayken hayatını kaybetti ve İstanbul'daki Zincirlikuyu Mezarlığı'na defnedildi. Rol aldığı filmlerin bazıları şöyle: "Canım Kardeşim", "Oh Olsun", "Mavi Boncuk", "Salak Milyoner", "Hanzo", "Hababam Sınıfı Serisi", "Şaban Serisi", "Meraklı Köfteci", "İbo ile Güllüşah", "Sakar Şakir", "Yüz Numaralı Adam", "Bekçiler Kralı", "Zübük", "Sahte Kabadayı", "Avanak Abdi", "Korkusuz Korkak", "Şark Bülbülü", "Devlet Kuşu", "Gol Kralı", "Üç Kağıtçı", "Doktor Civanım", "Yedi Bela Hüsnü", "Postacı", "Varyemez", "Propaganda" Oyuncu Nilüfer Aydan’ın ‘cumhurbaşkanına hakaret’ten hapsi isteniyor
Türk sinemasının duayen oyuncularından Nilüfer Aydan (80) hakkında 'cumhurbaşkanına hakaret' suçundan 4 yıl 8 aya kadar hapis cezası istemiyle dava açıldı. Sözcü’den Hayati Arıgan’ın haberine göre İstanbul Anadolu Cumhuriyet Başsavcılığı tarafından ağustos ayında düzenlenen iddianamede, 80 yaşındaki Nilüfer Aydan’ın 2018’de sosyal medya hesabından suç içerikli paylaşımlar yaptığı şeklinde ihbar üzerine soruşturma başlatıldığı yer aldı. İddianamede Nilüfer Aydan’ın sosyal medya hesabından 2016-2017 ve 2018’de yaptığı 4 paylaşımın cumhurbaşkanını tahkir kastı ile yaptığı ileri sürülerek paylaşımların düşünce ve eleştiri özgürlüğünde değerlendirilemeyeceğini belirtildi. “PARKTAKİ GENÇLER YAZMIŞ OLABİLİR” Soruşturma kapsamında ifade veren Nilüfer Aydan ise sosyal medya hesabının kendisine ait olduğunu ancak FETÖ/PDY övgüleri içeren bir paylaşımının olmadığını belirtti. Yaşından dolayı ve teknolojiyi de yeterince bilmediğinden bazen parkta otururken herhangi bir şey yazdıracağı zaman orada bulunan gençlere paylaşımlarını yazdırdığını belirten Aydan, “Suça konu paylaşımları kendi cep telefonundan parkta oturan gençler tarafından yazılmış olabilir” dedi. Sanatçının 1 yıl 2 aydan 4 yıl 8 aya kadar hapis cezası ile cezalandırılması talep edildi. Önümüzdeki günlerde İstanbul Anadolu Asliye Ceza Mahkemesi’nde hakim karşısına çıkacak. Aydan hakkında dava açılmasına neden olan bazı ifadeler şöyle: * İlüzyonlarla gerçekleri çarpıtmaya, imitasyonlarla halkı kandırmaya çalışıyorlar. Diktatör kaybedeceğini biliyor. Darbe değil piyes. Eğer beton yığını binalarsa eserin her birini ne kadar pahalıya yaptırdığını bilmiyor muyuz sanıyorsun? Öte yandan Aydan’ın paylaşımlarında yer alan bazı ifadelerin ‘FETÖ propagandası’ olduğu ve bu yönde ayrı bir soruşturma da yürütüldüğü öğrenildi. Tiyatro emekçilerine bir nefes
IŞIL ÇALIŞKAN Koronavirüs salgınının en çok etkilediği alanlardan biri kuşkusuz tiyatro. Sahne emekçileri bu süreçte seslerini duyurmak için birçok yöntem denedi. Yazık ki bazı tiyatro salonları, zorluklar karşısında “çözümsüzlük” ile karşılaşınca perde kapatmak durumunda kaldı. Ancak tüm bunların yanı sıra “Ortak Yapım” projesi bir umut olarak doğdu tiyatro dünyasına. Türkiye’de kültür ve sanata yön veren beş kurum olan BKM, DasDas, ENKA Sanat, İstanbul Kültür Sanat Vakfı (İKSV) ve Zorlu PSM, Haziran ayında “Ortak Yapım” adı altında tiyatromuza yeni metinler kazandırarak bunların sahneye uyarlanmasına destek olacağını duyurmuştu. Geçtiğimiz hafta ise proje kapsamındaki oyunlar belirlendi. Desteklenecek oyun metinlerinden beşinin yazarı projenin seçici kurulu tarafından belirlenmiş, kalan beş metin için ise açık çağrı yapılmıştı. Açık çağrıya toplam 786 proje başvurmuştu. Ön Değerlendirme Kurulu ile tiyatro sanatçıları Demet Akbağ, Tilbe Saran, Mert Fırat, Zorlu PSM Programlama Yöneticisi Duygu Bayram, dramaturg Beliz Güçbilmez, tiyatro eleştirmeni, akademisyen Dikmen Gürün, ENKA Sanat Direktörü Gül Mimaroğlu ve İstanbul Tiyatro Festivali Direktörü Leman Yılmaz’dan oluşan Seçici Kurul, açık çağrıya gelen başvurular arasından şu oyunların desteklenmesine oy çokluğuyla karar verdi: “Oysa, Maviydi Gök Bu Sabah” (Ceyda Aşar), “Nuh’un Gemisini Aramak” (Gökhan Erarslan), “Haset” (Şamil Yılmaz), “Fikri’nin Vişne Bahçesi” (Ülkü Oktay) ve “Şirket” (Zeynep Kaçar). Yazarlara, 7500 TL tutarında destek verilecek.  Seçilen beş oyuna ek olarak, Seçici Kurul tarafından belirlenen beş oyun yazarı da proje kapsamında sahnelenecek oyunlarının yazımını tamamladı. Bu oyunlar ise şöyle: Ahmet Sami Özbudak “Şimdi Gerçek Bir Şey”, Ceren Ercan “Beni Sakın Yumruklardan”, Ebru Nihan Celkan “Bir İhtimal Daha Var”, Firuze Engin “Kusursuz Çiftin Harikulade Serüvenleri” ve Yeşim Özsoy “Kum Zambakları ve Mümkün Dünyalar”.  Projeye destek veren kurum yetkilileriyle “Ortak Yapım’ın önemini ve destekleyecekleri oyunları konuştuk.  HEDEFİMİZ OYUNLARI 2021’DE SAHNEYE KOYMAK  BKM CEO’su Zümrüt Arol Bekçe: 2020 her açıdan zor bir yıl. Özellikle kendi sektörümüzde canlı performanslara dayalı sahne sanatları bu süreçte büyük yara aldı. Tiyatro da bu alanların başında geliyor. Bu kadar belirsizlik ve sıkıntı içinde bizlerin ortaya koyduğu bu dayanışmanın diğer sektörler için de önemli bir örnek oluşturmasını diliyoruz. Türkiye Tiyatrosu’na katkı sağlayacak, yeni yazarlar, yeni oyunlar kazandıracak Ortak Yapım’ın ilk projesi böylelikle bu olumsuz dönemden ortaya çıkan değerli bir kazanıma vesile oldu. BKM olarak, Ahmet Sami Özbudak’ın “Şimdi Gerçek Bir Şey Söyle” ve Zeynep Kaçar’ın “Şirket” isimli oyunlarının yapımcılığını üstlendik. Her 2 oyunu da çok sevdik ve her ikisi için de heyecan duyuyoruz. Yol haritamız öncelikle yönetmenlerimizi belirlemekle başlıyor, ardından yazarlarla birlikte BKM prodüksiyon ekibini koordine edeceğiz eş zamanlı olarak PR ve pazarlama stratejileri kurgulanır. Hedefimiz her iki oyunu da 2021’de sahneye koymak.  DİJİTAL VE FİZİKSEL ORTAMI BİR ARAYA GETİRECEĞİZ  ENKA Sanat Koordinatörü Murat Ovalı: Ortak Yapım projesi ile attığımız bu adım, günün şartlarına uygun geçici, anlık bir çözüm değil. Çünkü toplumun, sanatın birleştirici gücüne ve sürekliliğine her zamankinden daha fazla ihtiyacı var. Temennimiz, sektördeki sürdürülebilir birlikteliklerin ve dayanışma ruhunun artarak devam etmesi. Bu yönde atılacak her yeni adım, kuşkusuz sanat üretiminin devamlılığı için hayati önem taşıyor. Her şeyden önce bu dayanışma ruhunun, tiyatromuzu çok daha güzel günlere taşıma sürecinde öncü bir adım olmasını diliyoruz.  Biz de ENKA Sanat olarak, kültür-sanatın toplumsal faydasını ön plana çıkartmak için üzerimize düşen etkin desteği vermeye devam edeceğiz. Gelecek sezon, Ortak Yapım projesi kapsamında, prodüksiyon tarafında tüm aşamalarını üstleneceğimiz, Firuze Engin'in “Kusursuz Çiftin Harikulade Serüvenleri” ile Gökhan Eraslan'ın “Nuh'un Gemisini Aramak” isimli tiyatro oyunlarını sahnemizde ağırlayacağız. Yeni normalde dijital ve fiziksel ortamları bir araya getiren hibrit modeli, hayata geçirmek üzere çalışmalarımızı sürdürüyoruz.  SANATA YÖN VEREN 5 KURUM İLK KEZ BİR ARADA  İKSV Genel Müdür Yardımcısı Yeşim Gürer Oymak: 2020 sanat dünyası için zor bir yıl oluyor. Böylesi zor bir dönemde bir “dayanışma projesi” olarak doğan Ortak Yapım’ı tiyatro alanında üretimin sürmesine destek olacağı için, Türkiye tiyatrosuna yeni eserler kazandıracağı için ve tiyatro emekçilerine bir nefes olacağı için önemsiyoruz. Ayrıca Türkiye’de kültür-sanat alanına yön veren beş kurumu; BKM, DasDas, ENKA Sanat, İstanbul Kültür Sanat Vakfı (İKSV) ve Zorlu PSM’yi bir araya getiren ilk proje olması açısından da oldukça önemli.  Biz İKSV olarak Ceren Ercan’ın “Beni Sakın Yumruklardan” ve Şamil Yılmaz’ın “Haset” isimli oyunlarının yapımcılığını üstleneceğiz. Oyunların sahnelenme sürecini, Ortak Yapım projesinin seçici kurulunda da yer alan İstanbul Tiyatro Festivali yürütecek. Şimdi önümüzde oyunları sahneleyecek yönetmen ve oyuncu/toplulukları belirlemek var. Ardından prodüksiyon sürecine girip iki oyunun da prömiyerini 2021 yılında düzenlenecek İstanbul Tiyatro Festivali’nde yapmayı hedefliyoruz. Sadece bu iki oyun için değil, proje kapsamında sahnelenecek tüm oyunlar için şimdiden büyük heyecan duyuyoruz.  TEK BAŞINA AYAKTA KALMAK MÜMKÜN DEĞİL  Zorlu Performans Sanatları Genel Müdürü Murat Abbas: Pandemi süreci tiyatroları sahneleme açısından çok zorda bıraktı ama en çok da ekonomik olarak yıkıma uğrattı. Artık tek başına kimsenin ayakta kalması mümkün değil. Belirsizlikten çıkış sağlayabilmek için birbirimize omuz vererek ilerlemek durumundayız, bizler de beş kurum olarak birbirimizden güç almaya çalıştık.  Tiyatro, yapısı itibarıyla, normal hayat düzeninde de büyük fedakârlıklarla icra edilen bir sanat dalı. Yeni yetişen oyun yazarları var; belki de seslerini hiç duymadık. Bu dönemde ise bir eser yaratma imkânları daha da az. Bu proje, pek çok oyun yazarı, yönetmen ve oyuncuya mesleklerini icra edebilmeleri için fırsat sunmuş olacak. Dileriz ki, bu dayanışma hareketi tüm sektörlere örnek olur.  Proje kapsamında Seçici Kurul’un seçtiği yazarlardan Yeşim Özsoy ile eşleştik, kendisinin “Kum Zambakları ve Mümkün Dünyalar” oyununu sahneye taşıyacağız. Bunun yanında yapılan açık çağrıya gelen 800’e yakın oyun başvurusu içerisinden seçilen Ülkü Oktay’ın yazdığı “Fikri’nin Vişne Bahçesi” yine kura sonucu eşleştiğimiz diğer bir oyun. Daha önce kendi prodüksiyonlarımızı hayata geçirdiğimiz için rahatlıkla söyleyebilirim ki; bizi heyecanlı bir üretim süreci bekliyor. Prodüksiyon ekibimiz için de yepyeni bir proje olacak. Oyunları sahneleyecek yönetmen ile oyuncu ve toplulukların belirlenmesi ile sürece başlayacağız. 2021’de prömiyerini gerçekleştirmeye hazır olacak şekilde sahnelemek için sürecin her aşamasında titizlikle çalışacağız.  HAYALLER BİZİ UMUTLARA TAŞIYOR  DasDas Kurucu Ortağı Mert Fırat: Her şey bir hayalle başlıyor sonra o hayali iyi bir söz süslüyor. Hayaller bizi umutlara taşıyor ve günün sonunda geleceği planlatan adımlar oluyor, oyun oluyor. Oyun oynamanın ruhunda, kuralları belli bir oyun oynamak, birlikte hareket edebilme kabiliyeti var. Biz de sahadaki oyun arkadaşlarımızla ileriyi planlatan, hayal ettiren oyunlar oynamak istedik. Bu açıdan BKM, DasDas, ENKA, İKSV ve Zorlu PSM’nin ilk kez bir araya gelip, tiyatromuza yeni metinler kazandırmak için harekete geçmesinin çok önemli olduğunu düşünüyoruz.  İlk önce oyunlarımızın yaratıcı kadrolarını kurmak için harekete geçeceğiz. Biz Ebru Nihan Celkan’ın “Bir İhtimal Daha Var” oyununu ve Ceyda Aşar’ın “Oysa, Maviydi Gök Bu Sabah” adlı oyununu sahneye koyacağız. Bu açıdan da çok heyecanlıyız, birlikte çalışmanın çok keyifli olacağını düşündüğümüz iki yeni yazarımız oldu DasDas bünyesinde. 2021 sezonu içerisinde de oyunları seyirciyle buluşturmayı planlıyoruz. Diğer Ortak Yapım oyunlarını izlemeyi de sabırsızlıkla bekliyoruz. *** HANGİ KURUMA HANGİ OYUN? BKM ♦ Şimdi Gerçek Bir Şey-Ahmet Sami Özbudak ♦ Şirket-Zeynep Kaçar  DasDas ♦ Bir İhtimal Daha Var-Ebru Nihan Celkan ♦ Oysa, Maviydi Gök Bu Sabah-Ceyda Aşar  ENKA Sanat ♦ Kusursuz Çiftin Harikulade Serüvenleri-Firuze Engin ♦ Nuh’un Gemisini Aramak-GökhanErarslan İstanbul Kültür Sanat Vakfı ♦ Beni Sakın Yumruklardan-Ceren Ercan ♦ Hasret-Şamil Yılmaz  Zorlu PSM ♦ Kum Zambakları ve Mümkün Dünyalar-Yeşim Özsoy ♦ Fikri’nin Vişne Bahçesi-Ülkü Oktay Hap ya da söz…
ABD’deki seçimler, Türkiye’nin sosyo-politik manzaraları, sürekli olarak kutuplaşma üzerine düşünmeye sevk ediyor insanı. Bu kutuplaşmanın özelliklerinden birisi de hakikatle bağın zayıflaması, bilmeyi istemeyen geniş yığınların varlığı… Trump, elinde somut bir kanıt olmamasına rağmen seçimlerde hile yapıldığını iddia ederek yenilgiyi kabul etmediğini açıklarken çok rahat ve ona inananlar da azımsanmayacak bir oranda. Türkiye’de bütün göstergeler ekonominin kötüye gittiği yönündeyken, “Harika! Uçuyoruz!” diyen siyasetçiler ve onları alkışlayanları düşününce… Bu meselenin sosyoloji ve siyaset bilimi açısından izahı çokça yapıldı, psikoloji açısından durum biraz karmaşık… Kristeva, modern insanın olumsuz narsisizminin niteliği olan ‘bilmeyi istememe’ arzusundan bahseder ‘Ruhun Yeni Hastalıkları’nda. Önümüzdeki ilk yüzleşme, hap ya da söz arasında olacaktır der. Bilmeye gerek olmadan ‘hap’la mı, bilmeyi zorunlu kılan ‘söz’le mi insanlar hayatlarına devam etmenin yollarını arayacaklar? Bu çağa ‘bilgi çağı’ ya da ‘iletişim çağı’ gibi isimlerken yakıştırılırken, bilmenin önemini yitirişi ve yaşanan iletişimsel zorlukların ardından ‘hakikat sonrası çağ’ gibi yeni isimler yakıştırılır oldu. Peki modern insanı böylesi bir açmaza getiren nedenler neydi ki, iletişimin bu denli arttığı bir zamanda yalnızlık dayanılmaz oldu, bilginin bu denli kolay ulaşılır olduğu bir zamanda bilmek anlamını yitirdi? Proust, Kristeva, Berardi ve daha pek çok düşünür ve yazar, ruhun canlılığını ancak başkalarıyla kurulan bağlarla sürdürebildiği konusunda hemfikirdir. Diğer insanlar, hatta diğer tüm canlılarla aramızdaki o görünmez bağ koptuğunda, insanı harekete geçirecek arzular sahteleşmeye ve TV karşısında tıkınan biri gibi insan edilgenleşmeye, akıştan kopmaya başlar. Ranciere’in ‘Cahil Hoca’ kitabındaki uyarısını akılda tutmakta fayda var, aynı zamanda bir ‘uzmanlar çağı’nda yaşadığımızı düşünürsek: “Bir zekânın bir başka zekâya tabi kılındığı yerde aptallaşma vardır. İradesini kendi yoluna sokacak ve o yolda tutacak kadar güçlü değilse insan -özellikle de çocuk- bir ihtiyaç duyabilir. Ama bu tabi oluş sadece iradeler arasındadır. Ne zaman ki bir zekâyı bir başkasına bağlar, o zaman aptallaştırıcı olur. Öğretme ve öğrenme ediminde iki irade ve iki zekâ vardır. Çakışmalarına aptallaşma denecektir.” Ranciere, “Özgürleştirmeksizin eğiten aptallaştırır” uyarısında da bulunur, bütün zekâların eşit olduğunu da iddia ederek. Psikoterapi açısından, danışanın irade gösteremediği yerde terapist bu iradeye sahip çıkar, ama asla danışanın zekâsını küçümsemez, onu kendisi gibi düşünmeye zorlamaz, bütün mesele Proust’un bahsettiği gibi ruhun içindeki titreşimlerin duyulması ve tercümesinde eşlik edip edemediğidir. İşte o titreşimler, sanatla, edebiyatla, hayaller ve arzularla bir akışa kavuşup başka titreşimlerle buluşup kaynaşabildiğinde… İnsanlar, günümüzde sadece ekonomik ya da sosyal değil, varoluşsal bir güvencesizlik yaşadıkları sürece, bu kutuplaşma da varlığını yıkıcı bir biçimde sürdürecek gibi görünüyor. Mesele Trump ya da Biden değil, insanları bir arada tutan bağların kopması, etrafımızı saran enformasyon akışının hızı ve karmaşıklığı içinde kendi ruhumuzda yankılanan titreşimlerin duyulamaması, sistemin dayattığı rekabet ve stres altında dağılıp çözülüyor oluşumuz. Todorov’un ‘Ortak Hayat’ adlı kitabındaki uyarısını hatırlamakta fayda var: “İnsan varoluşu yalnızlaşmanın tehdidi altında değildir, zira bu ola¬naksızdır; yoksullaştırıcı ya da yabancılaştırıcı bazı iletişim biçimlerinin tehdidi söz konusudur…” Bu tehdit, günümüzde zirvesine ulaşmış gibi görünüyor. Sanatçı Şener Şen koronavirüse yakalandı
Sanatçı Şener Şen'in yeni tip koronavirüs (Covid-19) testinin pozitif çıktığı bildirildi. ANKA'nın aktardığına göre, evde iki gün süreyle solunum sıkıntısı çeken ve ateşi çıkan Şen, doktorunun isteği üzerine test yaptırdı. Covid-19 testi pozitif çıkan Şener Şen, özel bir hastanede gözlem altına alındı. 78 yaşındaki Şener Şen'in tedbir amacıyla hastaneye yatırıldığı, genel durumunun iyi olduğu belirtildi. ŞENER ŞEN KİMDİR?  26 Aralık 1941 tarihinde Adana'da dünyaya geldi. Sanat hayatı İstanbul Belediyesi Şehir Tiyatroları'nda sahneye çıkarak başladı. Radyo tiyatrolarında oynadı. Ancak tiyatrodan elde ettiği kazanç yetmediği için sinemaya girmek zorunda kaldı. Sinemaya ilk adım attığı yıllarda figüranlık dahil her işi yaptı. Kariyerinde dönüm noktası 1975 yılında Ertem Eğilmez'in filmi Hababam Sınıfı'ndaki ‘'Badi Ekrem'’ tiplemesi oldu. Aynı filmde İnek Şaban tiplemesi ile ün yapan Kemal Sunal ile müthiş bir ikili oluşturdu ve o yıllarda büyük gişe hasılatı yapan Süt Kardeşler, Şabanoğlu Şaban, Tosun Paşa, Kibar Feyzo, Çöpçüler Kralı ve Davaro gibi filmlerde oynadı. Yönetmenliğini Yavuz Turgul'un yaptığı Gönül Yarası (2005) filmindeki emekli öğretmen Nazım rolüyle 42. Altın Portakal Film Festivali'nde 'En İyi Erkek Oyuncu ödülü'nü kazandı. Senaryolarını Yavuz Turgul'un yazdığı, "nesli tükenen bir kabadayıyı" canlandırdığı Kabadayı (2007) ile başrollerini Çetin Tekindor ve Cem Yılmaz'la paylaştığı Av Mevsimi (2010) en son rol aldığı filmler oldu. Türkiye'nin Oscar aday adayı filmi 7. Koğuştaki Mucize oldu
Kültür ve Turizm Bakanlığı Sinema Genel Müdürlüğü ile sinema alanındaki meslek örgütü temsilcilerinden oluşan 16 kişilik Seçici Kurul, 93. Akademi Ödülleri (Oscar) En İyi Uluslararası Film Dalı'nda Türkiye adayını belirledi. Seçici Kurul'un bugün gerçekleştirdiği toplantıda Sinema Güç Birliği'ne başvuran 23 film değerlendirildi. Yönetmenliğini Mehmet Ada Öztekin'in yaptığı '7. Koğuştaki Mucize' filmi, kurul tarafından Türkiye'nin 'en iyi uluslararası film' Oscar adayı olarak belirlendi. Türkiye’nin En İyi Uluslararası Film Oscar adayı, Mehmet Ada Öztekin’in yönetmenliğini yaptığı “7. Koğuştaki Mucize” adlı filmi oldu.  Detayı https://t.co/mAvidspaSO pic.twitter.com/vAZSZZTm8b Filmin hikayesi "1983 yılında bir Ege kasabasında küçük bir kız ölür. Ölen küçük kız sıkıyönetim komutanının kızıdır ve onun ölümünün sorumlusu olarak babaannesi ile yaşayan ve 7 yaşında bir kızı olan Memo görülür. Memo, her ne kadar suçsuz olduğunu anlatsa da kimse ona inanmaz. İdam cezasına çarptırılan Memo'nun yakınları, adaletin sağlanması için uğraşırken, Memo ve kızı Ova'nın tek istediği birbirlerine kavuşabilmektir." Yönetmenliğini Mehmet Ada Öztekin'in üstlendiği filmin oyuncu kadrosunda Aras Bulut İynemli, Nisa Sofiya Aksongur, Celile Toyon, İlker Aksum, Mesut Akusta, Deniz Baysal, Yurdaer Okur gibi isimler yer alıyor. Zorlu PSM'den online sahne
Zorlu PSM, bugüne kadar coğrafi uzaklık ya da maddi engeller nedeniyle etkinliklere erişememiş sanatseverleri de ağırlamak üzere yepyeni bir dijital platformu, 8’inci sezonunda hayata geçiriyor. Zorlu PSM Online adıyla, online.zorlupsm.com adresinden ulaşılan platform, Sertab Erener, Bedük, Dilek Türkan ve Cenk Erdoğan konserleri ve İbrahim selim ile Bu Gece etkinliğiyle yayın hayatına başlıyor. Passo.com.tr üzerinden satışa satışa çıkan biletler, Kasım ayı boyunca 10 TL olacak. Zorlu PSM Genel Müdürü Murat Abbas, oluşturdukları bu yeni çevrimiçi sahne ile ilgili “Mart ayı itibarıyla tüm dünyayı etkisi altına alan pandemi sürecinde gördük ki, iyi şartlarda, kaliteli bir şekilde sunulan kültür sanat içeriğinin ciddi bir takipçisi var. Bu süreçte online mecralardan yayınladığımız etkinlikler sayesinde 1,5 milyon izleyiciyle buluşmak bizi çok mutlu etti. Pandemi süreci öncesinde etkinliklerimizi daha geniş kitlelerle buluşturmak konusunda farklı projeler üzerinde çalışıyorduk. Değişen hayat koşulları bize bunu dijital ortamda deneyimleme fırsatı verdi. Zorlu PSM Online platformu aracılığıyla artık sahnelerimizde yer alan etkinlikleri ekranlara da taşıyor, en iyi etkinlikleri ev konforunda izleyiciyle buluşturuyoruz,” ifadelerini kullandı. Zorlu PSM’nin ilk hibrit konserleri şöyle; 16,23,30 Kasım; 7,14,21 Aralık – İbrahim Selim ile Bu Gece 4 Aralık – Vestel Gururla Yerli Konserleri: Dilek Türkan “Kadın Eli Değmiş Şarkılar” Konuk Sanatçılar: Demet Evgar, Selen Öztürk 8 Aralık 2020 –Vestel Gururla Yerli Konserleri: Sertab Erener 5 Aralık 2020 – BEDÜK – Turkcell Sahnesi 22 Aralık – Vestel Gururla Yerli Konserleri: Cenk Erdoğan Group Feat. Ceyl’an Ertem  'Yollu' seyirciyle buluşmaya devam ediyor
Ali Ömür Ulusoy’un yazdığı, Tuğçe Çakır’ın yönettiği ve Alt Sahne’nin 4. Prodüksiyonu olan “Yollu”, 8 Kasım'da “Hayatta Kalmak” sloganıyla perdelerini açan Kadıköy Boa Sahne’de prömiyer yaptı. Dünya barışı için 2008'de İtalya’dan yola çıkan ‘Barış Gelini’ Pippa Bacca’nın, Gebze ilçesinde bir kamyoncu tarafından cinsel saldırıya maruz bırakılıp öldürülmesinden yola çıkan ‘Yollu’, absürt ve fantastik bir kurguyla cinsel saldırıyı, doğrudan failin gözünden işleyerek, bir dönüşüm hikâyesi anlatıyor ve ‘tecavüz’ kavramını tartışmaya açıyor. Tecavüzün sadece bir cinsin diğer cinse değil, toprağa, bedene, düşünceye kadar hayatın her noktasında olabileceğine dair bir oyun olan "Yollu" tecavüzden de öte bunu yaratan koşulları, zihniyeti toplumu; kadını ve erkeği yaratan toplumsal bilinci; bu duruma bakışımızı, kayıtsızlığımızı, ikiyüzlülüğümüzü Pippa Bacca'ya tecavüz eden erkek üzerinden görünür kılmaya çalışıyor. Kerim Urun, Sabahattin Ozan Aslan, Asena Yıldırım, İsmail Nadir Bilgili ve Tuğçe Çakır'ın rol aldığı oyun, kimseyi kayırmadan el birliğiyle toplumsal cinsiyeti nasıl yarattığımızı gösteriyor. OYUN PROGRAMI ► 25 Kasım Çarşamba 20:30 Kozyatağı Kültür Merkezi ► 16 Aralık Pazartesi 20:30 Boa Sahne ► 17 Aralık Salı 20:30 Boa Sahne Şair-Yazar Mehmet Çetin yaşamını yitirdi
Şair-yazar Mehmet Çetin kanser tedavisi gördüğü hastanede yaşamını yitirdi. Çetin İstanbul’da düzenlenecek töreninin ardından memleketi Dersim’de toprağa verilecek. Şair’in ardından birçok şiirini besteleyen Grup Munzur da Twitter hesabından başsağlığı mesajı paylaştı. Yoldaşımız, dostumuz Mehmet Çetin bugün yaşamını yitirdi. Hüzünlüyüz. Şarkılarımız onun sonsuz yaşamı olsun. Seni seviyoruz Mehmet Çetin... pic.twitter.com/7rFLvlF1V0 Çetin hastalığının ağırlaşması üzerine Şişli Memorial Hastanesi’ne kaldırılmıştı. Çetin için çarşamba günü Küçükçekmece Garip Dede Cemevi’nde saat 12.00’de bir tören düzenlenecek. Çetin’in cenazesi vasiyeti üzerine Perşembe günü Ovacık’ta, saat 14.00'de defnedilecek. 65 yaşındaki 3 çocuk babası Çetin, gençlik yıllarındaki siyasal fikir ve aktiviteleri nedeniyle tutuklanıp uzun süre cezaevinde kaldıktan sonra yaşamını Hollanda’da devam ettirmişti. Uzun yıllar edebi çalışmalarını Amsterdam’da sürdüren Çetin son yıllarda zamanını daha fazla Dersim’de geçiriyordu. Çetin, Türkçe eserlerinin ardından kendi anadilinde (Kırmanç) yazıyordu. MEHMET ÇETİN KİMDİR? Dersim’in Ovacık İlçesinde 1955 yılında dünyaya gelen Çetin, 70li yılların ardından öykü ve şiirler yazmaya başladı. Üniversite okuduğu yıllarda dahil olduğu politik faaliyetler nedeniyle bir süre aranan ve ardından 1981 yılında TKP(ML)ye dönük yapılan bir operasyonla gözaltına alınan Çetin, ağır işkencelere maruz kalmıştı. Ardından tutuklanan Şair Çetin 8 yıla yakın cezaevinde kaldı. Edebi çalışmalarına cezaevindeyken ağırlık veren Çetin’in ilk kitabı cezaevinde bulunduğu sırada yayınlanmıştı. Yine cezaevindeyken yayımladığı ‘Birağızdan’ isimli kitabıyla şiir çevrelerinde dikkatleri üzerine çeken Çetin 89 yılında Enver Gökçe şiir ödülü almıştı. Ardından 1989 yılında ‘Asmin’ isimli kitabıyla Güneş Türkiye Öykü ödülü almıştı. Şiir ve düzyazı alanlarında 150 civarında kitap yayımlayan ve 1991 yılında kurulan Piya Şiir Kitaplığı ve ZED yayının editörlüğünü de yapan Mehmet Çetin, Kunduz Düşleri’ isimli şiir dergisi ile ‘Ütopya Mevsimlik Hayat Bilgisi’ kitapının da editörlüğünü yapmıştı. Sanatsal çalışmalarını iki dilde (Kırmanç ve Türkçe) yapan Mehmet Çetin 1996 yılından beri Hollanda’da yaşıyordu. Birçok şiir ve öykü çalışması bulunan Mehmet Çetin’in onlarca şiir çalışması Grup Munzur, Grup Kızılırmak, Ferhat Tunç gibi müzik grupları ve isimler tarafından bestelenerek seslendirildi. ‘DT Müdürlüğü’nün yetkisi kalmadı’
KÜLTÜR SANAT SERVİSİ Devlet Tiyatroları Genel Müdürlüğü’nün tüm yetkilerinin elinden alındığı, Kültür Bakanlığı’nın kararı sonrasında kurumun atama, tayin, görev değişikliği, görevlendirme konularında hiçbir söz hakkı ve karar yetkisinin kalmadığı bildirildi. Devlet Tiyatroları Sanatçıları Derneği (DETİS)’in açıklamasında, Devlet Tiyatroları (DT)’nin kritik önem taşıyan bazı makamlarına çeşitli kurumlardan kişilerin bakanlıkça atandığı belirtildi. Bunlardan bazıları ise Personel Daire Başkanı, İdari Mali İşler Genel Müdür Yardımcısı, Hukuk Müşavirliği ve tüm hukuk bürosu olarak gösterildi. 30 Ocak 2014 tarihine işaret edilen açıklamada şu ifadeler yer aldı: “Bilgi Üniversitesi’nde uğursuz tohumları atılan ve o tarihten bu yana uygulanmasına çalışılan TÜSAK (Türkiye Sanat Kurulu) bu yolla DT’ye fiilen ve resmen gelmiş bulunmaktadır. Yapılan yetkisizleştirme ve etkisizleştirme hamlesi ile DT ve DOB Genel Müdürlükleri fiilen ortadan kaldırılmıştır. Böylelikle ülkenin en önemli ve gerekli iki en büyük sanat kurumunun yıkım çalışmaları bitmiş, enkaz altında kalan değerleri de hızla yağmalanmaktadır.”  Açıklamada bunun kabul edilemez bir uygulama olduğu ve sanatın özerkliğinin ‘ileri demokratik’ yapılarda tartışmaya kapalı bir konu olduğu ifade edildi. Ayrıca sanatın ve sanat kurumlarının siyaset üstü bir yapıda korunması ve kollanması gerektiği belirtilen açıklamada, hiç kimsenin keyfine veyahut ideolojisinin insafına terk edilmemesi gerektiği vurgulandı.  SANAT ÖZGÜR KURUMLAR ÖZERKTİR  DETİS’in açıklaması şu ifadelerle sonlandırıldı: “Sanat özgürdür, kurumları özerktir. Siyasi iradenin en temel görevi bu özgürlüğü ve özerkliği korumak ve sürdürmektir. İvedilikle bu yanlıştan dönülmesini ümit ediyoruz.” 