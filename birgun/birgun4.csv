Britney Spears'den rest: Babamın vasiliği kalkmadıkça şarkı söylemeyeceğim
2007'de özel hayatındaki iniş çıkışların ardından 2008'de babasının vasiliği altına giren 38 yaşındaki ABD'li şarkıcı, babasının 12 yıldır devam eden kontrolünden çıkmadığı müddetçe şarkı söylemeyeceğini duyurdu. Babasının vasiliğinin kalkması için mahkemeye giden Britney Spears'in avukat ekibi, özel hayatı, kariyeri ve mali işlerini kontrol eden babasından korkan şarkıcının vasilik kalkmadığı sürece şarkıcılık kariyerine geri dönmeyeceğini söyledi. Los Angeles Üst Mahkemesi'nde James Spears'in vasiliğinin kalkması için görülen davada, avukat Samuel D Ingham III "Müvekkilim babasından korktuğuna ve babası kariyerini yönettiği müddetçe bir daha sanatını icra etmeyeceğine dair beni bilgilendirdi" dedi. Britney Spears' attorney says she is afraid of her father, and will not resume her musical career so long as he has power over her. At a hearing, James Spears' attorneys said he has done an exemplary job and the conservatorship should stay in place. https://t.co/t0kbGTP7tx Sputnik'in haberine göre; Yargıç Brenda Penny ise baba Spears'in rolünü askıya almayı reddetti, ama askıya alınmasına yönelik gelecekteki dilekçeleri değerlendireceğini belirtti. Baba Spears'in avukatı Vivian Lee Thoreen, müvekkilinin vasilik sicilinin mükemmel olduğunu, şarkıcıyı borçtan çıkarıp 60 milyon dolarlık servete eriştirdiğini söyledi. Yargıç Penny ise Britney Spears'in varlığı üzerinde babasıyla birlikte Bessemer Vakfı isimli kurumsal yedieminin eş-vasi olması talebini kabul etti. Babasının vasiliğinin kalkması için 'Britney'yi Özgür Bırakın' (#FreeBritney) sloganıyla kampanya yürüten şarkıcının hayranları, duruşma sırasında mahkeme önünde protesto da düzenledi. Kampanya içinden bir grup, şarkııcının Los Angeles'daki evinde esir tutulduğunu ve sosyal medyada paylaştığı fotoğraflar ve videolarla özgürlüğüne kavuşturulması için şifreli mesajlar gönderdiği iddiasında. Kampanyaya Spears'in ekibi de destek veriyor. İyi ki doğdun Kemal Sunal
Ünlü tiyatro ve sinema oyuncusu Kemal Sunal, 11 Kasım 1944'te İstanbul'da dünyaya geldi. Mimar Sinan İlkokulu ve Vefa Lisesi mezunu olan sanatçı, liseyi 11 yılda tamamladı. Marmara Üniversitesi Gazetecilik Bölümü'nde başladığı eğitimini 12 Eylül 1980'deki darbeyle yarım bıraktı. Üniversite dönemi ve sonrasında fabrikada çalışan sanatçı, tiyatro ve sinema dünyasına adım atmadan önce elektrikçi çıraklığı da yaptı. Küçük yaşlarından itibaren tiyatrocu olmayı hedefleyen Sunal, aynı zamanda okulda müsamereler düzenleyerek rol aldı. Aynı dönemlerde oynadığı bir oyun ile Akşam gazetesinin düzenlediği liseler arası tiyatro yarışmasında "En İyi Karakter Oyuncusu" ödülünü aldı. KENTERLER TİYATROSU'NDA OYUNCULUĞA ADIM ATTI Vefa Lisesi'ndeki felsefe hocası Belkıs Balkır aracılığıyla ünlü tiyatrocu Müşfik Kenter'le tanışan sanatçı, profesyonel oyunculuk yaşamına Kenter Tiyatrosu'nda adım attı. Sunal, daha sonra Pendik Tiyatrosu'nda, Ulvi Uraz Tiyatrosu'nda, Ayfer Feray Tiyatrosu'nda ve son olarak da Devekuşu Kabare Tiyatrosu'nda görev alarak, burada oynadığı "Dün Bugün" adlı oyunla ünlü yönetmen Ertem Eğilmez'in dikkatini çekti ve beyaz perdeyle tanıştı. Eğilmez tarafından 1973 yapımı "Tatlı Dillim" adlı sinema filminin oyuncu kadrosuna alınan ünlü oyuncu, bu filmde Münir Özkul, Zeki Alasya, Metin Akpınar, Tarık Akan, Halit Akçatepe ve Filiz Akın'la birlikte rol aldı. Ünlü sanatçı, Gül Sunal ile 1974 yılında evlenip Ali ve Ezo ismini verdikleri bir erkek ve bir kız çocuk sahibi olurken, vatani görevini 1981'de yaptı. Kendine özgü tavırları ve güler yüzlü karakteriyle dikkati çeken Kemal Sunal, Rıfat Ilgaz'ın "Hababam Sınıfı" eserinin sinema uyarlamasında canlandırdığı "İnek Şaban" tiplemesi başta olmak üzere, birçok filmde özgün fiziği ve hayat verdiği tiplerin halka olan yakınlığı nedeniyle kısa zamanda Türkiye'nin en sevilen oyuncularından biri oldu. 82 FİLMDE ROL ALDI Sanatçı, "İnek Şaban" karakterinin yoğun ilgi görmesi üzerine birçok filmde, "iyi, saf adam" tiplemesi çizdiği "Şaban" karakterini canlandırdı. 1990'lı yıllardan itibaren filmleri kesintisiz olarak televizyon kanallarında yayınlanmaya başlayan sanatçının rol aldığı "Süt Kardeşler", "Sakar Şakir", "Tosun Paşa", "Salako", "Köyden İndim Şehire", "Çöpçüler Kralı" gibi filmler Türk sinemasının en çok izlenen filmleri arasında yer aldı. Bugüne kadar birçok ödüle değer görülen ve ayrıca peş peşe çevirdiği filmlerle ticari açıdan da büyük başarı kazanan Kemal Sunal, 1976 yapımı ''Kapıcılar Kralı'' filmi ile 1977 Antalya Film Festivali'nde "En İyi Erkek Oyuncu Ödülü"nü aldı. Sanatçı ayrıca, 1989'da "Düttürü Dünya" filmindeki rolüyle Ankara Film Festivali'nde "En İyi Erkek Oyuncu" ödülünü alırken, 1998'de de Antalya Film Festivali'nde "Yaşam Boyu Onur Ödülü"ne layık görüldü. Daha sonra yarım bıraktığı üniversiteyi, Marmara Üniversitesi İletişim Fakültesi Radyo Televizyon ve Sinema Bölümü'nden mezun olarak 1995 yılında bitirdi ve yüksek lisans yapmaya başladı. Yüksek Lisans tezini ise komedyen kimliği ile Kemal Sunal'ın ve filmlerinin incelenmesi olarak hazırlayan ünlü sanatçının bu tezi, 2005 yılında ailesi tarafından "TV ve Sinemada Kemal Sunal Güldürüsü" başlıklı kitap haline getirilerek yayılandı. Hayatı boyunca toplam 82 filmde rol alan ünlü sanatçı, 83'üncü filmi "Balalayka"nın çekimlerine başlamak için Trabzon'a gitmek üzere bindiği uçakta, kalkıştan hemen önce geçirdiği kalp krizi nedeni ile 3 Temmuz 2000'de 56 yaşındayken hayatını kaybetti ve İstanbul'daki Zincirlikuyu Mezarlığı'na defnedildi. Rol aldığı filmlerin bazıları şöyle: "Canım Kardeşim", "Oh Olsun", "Mavi Boncuk", "Salak Milyoner", "Hanzo", "Hababam Sınıfı Serisi", "Şaban Serisi", "Meraklı Köfteci", "İbo ile Güllüşah", "Sakar Şakir", "Yüz Numaralı Adam", "Bekçiler Kralı", "Zübük", "Sahte Kabadayı", "Avanak Abdi", "Korkusuz Korkak", "Şark Bülbülü", "Devlet Kuşu", "Gol Kralı", "Üç Kağıtçı", "Doktor Civanım", "Yedi Bela Hüsnü", "Postacı", "Varyemez", "Propaganda" Oyuncu Nilüfer Aydan’ın ‘cumhurbaşkanına hakaret’ten hapsi isteniyor
Türk sinemasının duayen oyuncularından Nilüfer Aydan (80) hakkında 'cumhurbaşkanına hakaret' suçundan 4 yıl 8 aya kadar hapis cezası istemiyle dava açıldı. Sözcü’den Hayati Arıgan’ın haberine göre İstanbul Anadolu Cumhuriyet Başsavcılığı tarafından ağustos ayında düzenlenen iddianamede, 80 yaşındaki Nilüfer Aydan’ın 2018’de sosyal medya hesabından suç içerikli paylaşımlar yaptığı şeklinde ihbar üzerine soruşturma başlatıldığı yer aldı. İddianamede Nilüfer Aydan’ın sosyal medya hesabından 2016-2017 ve 2018’de yaptığı 4 paylaşımın cumhurbaşkanını tahkir kastı ile yaptığı ileri sürülerek paylaşımların düşünce ve eleştiri özgürlüğünde değerlendirilemeyeceğini belirtildi. “PARKTAKİ GENÇLER YAZMIŞ OLABİLİR” Soruşturma kapsamında ifade veren Nilüfer Aydan ise sosyal medya hesabının kendisine ait olduğunu ancak FETÖ/PDY övgüleri içeren bir paylaşımının olmadığını belirtti. Yaşından dolayı ve teknolojiyi de yeterince bilmediğinden bazen parkta otururken herhangi bir şey yazdıracağı zaman orada bulunan gençlere paylaşımlarını yazdırdığını belirten Aydan, “Suça konu paylaşımları kendi cep telefonundan parkta oturan gençler tarafından yazılmış olabilir” dedi. Sanatçının 1 yıl 2 aydan 4 yıl 8 aya kadar hapis cezası ile cezalandırılması talep edildi. Önümüzdeki günlerde İstanbul Anadolu Asliye Ceza Mahkemesi’nde hakim karşısına çıkacak. Aydan hakkında dava açılmasına neden olan bazı ifadeler şöyle: * İlüzyonlarla gerçekleri çarpıtmaya, imitasyonlarla halkı kandırmaya çalışıyorlar. Diktatör kaybedeceğini biliyor. Darbe değil piyes. Eğer beton yığını binalarsa eserin her birini ne kadar pahalıya yaptırdığını bilmiyor muyuz sanıyorsun? Öte yandan Aydan’ın paylaşımlarında yer alan bazı ifadelerin ‘FETÖ propagandası’ olduğu ve bu yönde ayrı bir soruşturma da yürütüldüğü öğrenildi. Tiyatro emekçilerine bir nefes
IŞIL ÇALIŞKAN Koronavirüs salgınının en çok etkilediği alanlardan biri kuşkusuz tiyatro. Sahne emekçileri bu süreçte seslerini duyurmak için birçok yöntem denedi. Yazık ki bazı tiyatro salonları, zorluklar karşısında “çözümsüzlük” ile karşılaşınca perde kapatmak durumunda kaldı. Ancak tüm bunların yanı sıra “Ortak Yapım” projesi bir umut olarak doğdu tiyatro dünyasına. Türkiye’de kültür ve sanata yön veren beş kurum olan BKM, DasDas, ENKA Sanat, İstanbul Kültür Sanat Vakfı (İKSV) ve Zorlu PSM, Haziran ayında “Ortak Yapım” adı altında tiyatromuza yeni metinler kazandırarak bunların sahneye uyarlanmasına destek olacağını duyurmuştu. Geçtiğimiz hafta ise proje kapsamındaki oyunlar belirlendi. Desteklenecek oyun metinlerinden beşinin yazarı projenin seçici kurulu tarafından belirlenmiş, kalan beş metin için ise açık çağrı yapılmıştı. Açık çağrıya toplam 786 proje başvurmuştu. Ön Değerlendirme Kurulu ile tiyatro sanatçıları Demet Akbağ, Tilbe Saran, Mert Fırat, Zorlu PSM Programlama Yöneticisi Duygu Bayram, dramaturg Beliz Güçbilmez, tiyatro eleştirmeni, akademisyen Dikmen Gürün, ENKA Sanat Direktörü Gül Mimaroğlu ve İstanbul Tiyatro Festivali Direktörü Leman Yılmaz’dan oluşan Seçici Kurul, açık çağrıya gelen başvurular arasından şu oyunların desteklenmesine oy çokluğuyla karar verdi: “Oysa, Maviydi Gök Bu Sabah” (Ceyda Aşar), “Nuh’un Gemisini Aramak” (Gökhan Erarslan), “Haset” (Şamil Yılmaz), “Fikri’nin Vişne Bahçesi” (Ülkü Oktay) ve “Şirket” (Zeynep Kaçar). Yazarlara, 7500 TL tutarında destek verilecek.  Seçilen beş oyuna ek olarak, Seçici Kurul tarafından belirlenen beş oyun yazarı da proje kapsamında sahnelenecek oyunlarının yazımını tamamladı. Bu oyunlar ise şöyle: Ahmet Sami Özbudak “Şimdi Gerçek Bir Şey”, Ceren Ercan “Beni Sakın Yumruklardan”, Ebru Nihan Celkan “Bir İhtimal Daha Var”, Firuze Engin “Kusursuz Çiftin Harikulade Serüvenleri” ve Yeşim Özsoy “Kum Zambakları ve Mümkün Dünyalar”.  Projeye destek veren kurum yetkilileriyle “Ortak Yapım’ın önemini ve destekleyecekleri oyunları konuştuk.  HEDEFİMİZ OYUNLARI 2021’DE SAHNEYE KOYMAK  BKM CEO’su Zümrüt Arol Bekçe: 2020 her açıdan zor bir yıl. Özellikle kendi sektörümüzde canlı performanslara dayalı sahne sanatları bu süreçte büyük yara aldı. Tiyatro da bu alanların başında geliyor. Bu kadar belirsizlik ve sıkıntı içinde bizlerin ortaya koyduğu bu dayanışmanın diğer sektörler için de önemli bir örnek oluşturmasını diliyoruz. Türkiye Tiyatrosu’na katkı sağlayacak, yeni yazarlar, yeni oyunlar kazandıracak Ortak Yapım’ın ilk projesi böylelikle bu olumsuz dönemden ortaya çıkan değerli bir kazanıma vesile oldu. BKM olarak, Ahmet Sami Özbudak’ın “Şimdi Gerçek Bir Şey Söyle” ve Zeynep Kaçar’ın “Şirket” isimli oyunlarının yapımcılığını üstlendik. Her 2 oyunu da çok sevdik ve her ikisi için de heyecan duyuyoruz. Yol haritamız öncelikle yönetmenlerimizi belirlemekle başlıyor, ardından yazarlarla birlikte BKM prodüksiyon ekibini koordine edeceğiz eş zamanlı olarak PR ve pazarlama stratejileri kurgulanır. Hedefimiz her iki oyunu da 2021’de sahneye koymak.  DİJİTAL VE FİZİKSEL ORTAMI BİR ARAYA GETİRECEĞİZ  ENKA Sanat Koordinatörü Murat Ovalı: Ortak Yapım projesi ile attığımız bu adım, günün şartlarına uygun geçici, anlık bir çözüm değil. Çünkü toplumun, sanatın birleştirici gücüne ve sürekliliğine her zamankinden daha fazla ihtiyacı var. Temennimiz, sektördeki sürdürülebilir birlikteliklerin ve dayanışma ruhunun artarak devam etmesi. Bu yönde atılacak her yeni adım, kuşkusuz sanat üretiminin devamlılığı için hayati önem taşıyor. Her şeyden önce bu dayanışma ruhunun, tiyatromuzu çok daha güzel günlere taşıma sürecinde öncü bir adım olmasını diliyoruz.  Biz de ENKA Sanat olarak, kültür-sanatın toplumsal faydasını ön plana çıkartmak için üzerimize düşen etkin desteği vermeye devam edeceğiz. Gelecek sezon, Ortak Yapım projesi kapsamında, prodüksiyon tarafında tüm aşamalarını üstleneceğimiz, Firuze Engin'in “Kusursuz Çiftin Harikulade Serüvenleri” ile Gökhan Eraslan'ın “Nuh'un Gemisini Aramak” isimli tiyatro oyunlarını sahnemizde ağırlayacağız. Yeni normalde dijital ve fiziksel ortamları bir araya getiren hibrit modeli, hayata geçirmek üzere çalışmalarımızı sürdürüyoruz.  SANATA YÖN VEREN 5 KURUM İLK KEZ BİR ARADA  İKSV Genel Müdür Yardımcısı Yeşim Gürer Oymak: 2020 sanat dünyası için zor bir yıl oluyor. Böylesi zor bir dönemde bir “dayanışma projesi” olarak doğan Ortak Yapım’ı tiyatro alanında üretimin sürmesine destek olacağı için, Türkiye tiyatrosuna yeni eserler kazandıracağı için ve tiyatro emekçilerine bir nefes olacağı için önemsiyoruz. Ayrıca Türkiye’de kültür-sanat alanına yön veren beş kurumu; BKM, DasDas, ENKA Sanat, İstanbul Kültür Sanat Vakfı (İKSV) ve Zorlu PSM’yi bir araya getiren ilk proje olması açısından da oldukça önemli.  Biz İKSV olarak Ceren Ercan’ın “Beni Sakın Yumruklardan” ve Şamil Yılmaz’ın “Haset” isimli oyunlarının yapımcılığını üstleneceğiz. Oyunların sahnelenme sürecini, Ortak Yapım projesinin seçici kurulunda da yer alan İstanbul Tiyatro Festivali yürütecek. Şimdi önümüzde oyunları sahneleyecek yönetmen ve oyuncu/toplulukları belirlemek var. Ardından prodüksiyon sürecine girip iki oyunun da prömiyerini 2021 yılında düzenlenecek İstanbul Tiyatro Festivali’nde yapmayı hedefliyoruz. Sadece bu iki oyun için değil, proje kapsamında sahnelenecek tüm oyunlar için şimdiden büyük heyecan duyuyoruz.  TEK BAŞINA AYAKTA KALMAK MÜMKÜN DEĞİL  Zorlu Performans Sanatları Genel Müdürü Murat Abbas: Pandemi süreci tiyatroları sahneleme açısından çok zorda bıraktı ama en çok da ekonomik olarak yıkıma uğrattı. Artık tek başına kimsenin ayakta kalması mümkün değil. Belirsizlikten çıkış sağlayabilmek için birbirimize omuz vererek ilerlemek durumundayız, bizler de beş kurum olarak birbirimizden güç almaya çalıştık.  Tiyatro, yapısı itibarıyla, normal hayat düzeninde de büyük fedakârlıklarla icra edilen bir sanat dalı. Yeni yetişen oyun yazarları var; belki de seslerini hiç duymadık. Bu dönemde ise bir eser yaratma imkânları daha da az. Bu proje, pek çok oyun yazarı, yönetmen ve oyuncuya mesleklerini icra edebilmeleri için fırsat sunmuş olacak. Dileriz ki, bu dayanışma hareketi tüm sektörlere örnek olur.  Proje kapsamında Seçici Kurul’un seçtiği yazarlardan Yeşim Özsoy ile eşleştik, kendisinin “Kum Zambakları ve Mümkün Dünyalar” oyununu sahneye taşıyacağız. Bunun yanında yapılan açık çağrıya gelen 800’e yakın oyun başvurusu içerisinden seçilen Ülkü Oktay’ın yazdığı “Fikri’nin Vişne Bahçesi” yine kura sonucu eşleştiğimiz diğer bir oyun. Daha önce kendi prodüksiyonlarımızı hayata geçirdiğimiz için rahatlıkla söyleyebilirim ki; bizi heyecanlı bir üretim süreci bekliyor. Prodüksiyon ekibimiz için de yepyeni bir proje olacak. Oyunları sahneleyecek yönetmen ile oyuncu ve toplulukların belirlenmesi ile sürece başlayacağız. 2021’de prömiyerini gerçekleştirmeye hazır olacak şekilde sahnelemek için sürecin her aşamasında titizlikle çalışacağız.  HAYALLER BİZİ UMUTLARA TAŞIYOR  DasDas Kurucu Ortağı Mert Fırat: Her şey bir hayalle başlıyor sonra o hayali iyi bir söz süslüyor. Hayaller bizi umutlara taşıyor ve günün sonunda geleceği planlatan adımlar oluyor, oyun oluyor. Oyun oynamanın ruhunda, kuralları belli bir oyun oynamak, birlikte hareket edebilme kabiliyeti var. Biz de sahadaki oyun arkadaşlarımızla ileriyi planlatan, hayal ettiren oyunlar oynamak istedik. Bu açıdan BKM, DasDas, ENKA, İKSV ve Zorlu PSM’nin ilk kez bir araya gelip, tiyatromuza yeni metinler kazandırmak için harekete geçmesinin çok önemli olduğunu düşünüyoruz.  İlk önce oyunlarımızın yaratıcı kadrolarını kurmak için harekete geçeceğiz. Biz Ebru Nihan Celkan’ın “Bir İhtimal Daha Var” oyununu ve Ceyda Aşar’ın “Oysa, Maviydi Gök Bu Sabah” adlı oyununu sahneye koyacağız. Bu açıdan da çok heyecanlıyız, birlikte çalışmanın çok keyifli olacağını düşündüğümüz iki yeni yazarımız oldu DasDas bünyesinde. 2021 sezonu içerisinde de oyunları seyirciyle buluşturmayı planlıyoruz. Diğer Ortak Yapım oyunlarını izlemeyi de sabırsızlıkla bekliyoruz. *** HANGİ KURUMA HANGİ OYUN? BKM ♦ Şimdi Gerçek Bir Şey-Ahmet Sami Özbudak ♦ Şirket-Zeynep Kaçar  DasDas ♦ Bir İhtimal Daha Var-Ebru Nihan Celkan ♦ Oysa, Maviydi Gök Bu Sabah-Ceyda Aşar  ENKA Sanat ♦ Kusursuz Çiftin Harikulade Serüvenleri-Firuze Engin ♦ Nuh’un Gemisini Aramak-GökhanErarslan İstanbul Kültür Sanat Vakfı ♦ Beni Sakın Yumruklardan-Ceren Ercan ♦ Hasret-Şamil Yılmaz  Zorlu PSM ♦ Kum Zambakları ve Mümkün Dünyalar-Yeşim Özsoy ♦ Fikri’nin Vişne Bahçesi-Ülkü Oktay Hap ya da söz…
ABD’deki seçimler, Türkiye’nin sosyo-politik manzaraları, sürekli olarak kutuplaşma üzerine düşünmeye sevk ediyor insanı. Bu kutuplaşmanın özelliklerinden birisi de hakikatle bağın zayıflaması, bilmeyi istemeyen geniş yığınların varlığı… Trump, elinde somut bir kanıt olmamasına rağmen seçimlerde hile yapıldığını iddia ederek yenilgiyi kabul etmediğini açıklarken çok rahat ve ona inananlar da azımsanmayacak bir oranda. Türkiye’de bütün göstergeler ekonominin kötüye gittiği yönündeyken, “Harika! Uçuyoruz!” diyen siyasetçiler ve onları alkışlayanları düşününce… Bu meselenin sosyoloji ve siyaset bilimi açısından izahı çokça yapıldı, psikoloji açısından durum biraz karmaşık… Kristeva, modern insanın olumsuz narsisizminin niteliği olan ‘bilmeyi istememe’ arzusundan bahseder ‘Ruhun Yeni Hastalıkları’nda. Önümüzdeki ilk yüzleşme, hap ya da söz arasında olacaktır der. Bilmeye gerek olmadan ‘hap’la mı, bilmeyi zorunlu kılan ‘söz’le mi insanlar hayatlarına devam etmenin yollarını arayacaklar? Bu çağa ‘bilgi çağı’ ya da ‘iletişim çağı’ gibi isimlerken yakıştırılırken, bilmenin önemini yitirişi ve yaşanan iletişimsel zorlukların ardından ‘hakikat sonrası çağ’ gibi yeni isimler yakıştırılır oldu. Peki modern insanı böylesi bir açmaza getiren nedenler neydi ki, iletişimin bu denli arttığı bir zamanda yalnızlık dayanılmaz oldu, bilginin bu denli kolay ulaşılır olduğu bir zamanda bilmek anlamını yitirdi? Proust, Kristeva, Berardi ve daha pek çok düşünür ve yazar, ruhun canlılığını ancak başkalarıyla kurulan bağlarla sürdürebildiği konusunda hemfikirdir. Diğer insanlar, hatta diğer tüm canlılarla aramızdaki o görünmez bağ koptuğunda, insanı harekete geçirecek arzular sahteleşmeye ve TV karşısında tıkınan biri gibi insan edilgenleşmeye, akıştan kopmaya başlar. Ranciere’in ‘Cahil Hoca’ kitabındaki uyarısını akılda tutmakta fayda var, aynı zamanda bir ‘uzmanlar çağı’nda yaşadığımızı düşünürsek: “Bir zekânın bir başka zekâya tabi kılındığı yerde aptallaşma vardır. İradesini kendi yoluna sokacak ve o yolda tutacak kadar güçlü değilse insan -özellikle de çocuk- bir ihtiyaç duyabilir. Ama bu tabi oluş sadece iradeler arasındadır. Ne zaman ki bir zekâyı bir başkasına bağlar, o zaman aptallaştırıcı olur. Öğretme ve öğrenme ediminde iki irade ve iki zekâ vardır. Çakışmalarına aptallaşma denecektir.” Ranciere, “Özgürleştirmeksizin eğiten aptallaştırır” uyarısında da bulunur, bütün zekâların eşit olduğunu da iddia ederek. Psikoterapi açısından, danışanın irade gösteremediği yerde terapist bu iradeye sahip çıkar, ama asla danışanın zekâsını küçümsemez, onu kendisi gibi düşünmeye zorlamaz, bütün mesele Proust’un bahsettiği gibi ruhun içindeki titreşimlerin duyulması ve tercümesinde eşlik edip edemediğidir. İşte o titreşimler, sanatla, edebiyatla, hayaller ve arzularla bir akışa kavuşup başka titreşimlerle buluşup kaynaşabildiğinde… İnsanlar, günümüzde sadece ekonomik ya da sosyal değil, varoluşsal bir güvencesizlik yaşadıkları sürece, bu kutuplaşma da varlığını yıkıcı bir biçimde sürdürecek gibi görünüyor. Mesele Trump ya da Biden değil, insanları bir arada tutan bağların kopması, etrafımızı saran enformasyon akışının hızı ve karmaşıklığı içinde kendi ruhumuzda yankılanan titreşimlerin duyulamaması, sistemin dayattığı rekabet ve stres altında dağılıp çözülüyor oluşumuz. Todorov’un ‘Ortak Hayat’ adlı kitabındaki uyarısını hatırlamakta fayda var: “İnsan varoluşu yalnızlaşmanın tehdidi altında değildir, zira bu ola¬naksızdır; yoksullaştırıcı ya da yabancılaştırıcı bazı iletişim biçimlerinin tehdidi söz konusudur…” Bu tehdit, günümüzde zirvesine ulaşmış gibi görünüyor. Sanatçı Şener Şen koronavirüse yakalandı
Sanatçı Şener Şen'in yeni tip koronavirüs (Covid-19) testinin pozitif çıktığı bildirildi. ANKA'nın aktardığına göre, evde iki gün süreyle solunum sıkıntısı çeken ve ateşi çıkan Şen, doktorunun isteği üzerine test yaptırdı. Covid-19 testi pozitif çıkan Şener Şen, özel bir hastanede gözlem altına alındı. 78 yaşındaki Şener Şen'in tedbir amacıyla hastaneye yatırıldığı, genel durumunun iyi olduğu belirtildi. ŞENER ŞEN KİMDİR?  26 Aralık 1941 tarihinde Adana'da dünyaya geldi. Sanat hayatı İstanbul Belediyesi Şehir Tiyatroları'nda sahneye çıkarak başladı. Radyo tiyatrolarında oynadı. Ancak tiyatrodan elde ettiği kazanç yetmediği için sinemaya girmek zorunda kaldı. Sinemaya ilk adım attığı yıllarda figüranlık dahil her işi yaptı. Kariyerinde dönüm noktası 1975 yılında Ertem Eğilmez'in filmi Hababam Sınıfı'ndaki ‘'Badi Ekrem'’ tiplemesi oldu. Aynı filmde İnek Şaban tiplemesi ile ün yapan Kemal Sunal ile müthiş bir ikili oluşturdu ve o yıllarda büyük gişe hasılatı yapan Süt Kardeşler, Şabanoğlu Şaban, Tosun Paşa, Kibar Feyzo, Çöpçüler Kralı ve Davaro gibi filmlerde oynadı. Yönetmenliğini Yavuz Turgul'un yaptığı Gönül Yarası (2005) filmindeki emekli öğretmen Nazım rolüyle 42. Altın Portakal Film Festivali'nde 'En İyi Erkek Oyuncu ödülü'nü kazandı. Senaryolarını Yavuz Turgul'un yazdığı, "nesli tükenen bir kabadayıyı" canlandırdığı Kabadayı (2007) ile başrollerini Çetin Tekindor ve Cem Yılmaz'la paylaştığı Av Mevsimi (2010) en son rol aldığı filmler oldu. Türkiye'nin Oscar aday adayı filmi 7. Koğuştaki Mucize oldu
Kültür ve Turizm Bakanlığı Sinema Genel Müdürlüğü ile sinema alanındaki meslek örgütü temsilcilerinden oluşan 16 kişilik Seçici Kurul, 93. Akademi Ödülleri (Oscar) En İyi Uluslararası Film Dalı'nda Türkiye adayını belirledi. Seçici Kurul'un bugün gerçekleştirdiği toplantıda Sinema Güç Birliği'ne başvuran 23 film değerlendirildi. Yönetmenliğini Mehmet Ada Öztekin'in yaptığı '7. Koğuştaki Mucize' filmi, kurul tarafından Türkiye'nin 'en iyi uluslararası film' Oscar adayı olarak belirlendi. Türkiye’nin En İyi Uluslararası Film Oscar adayı, Mehmet Ada Öztekin’in yönetmenliğini yaptığı “7. Koğuştaki Mucize” adlı filmi oldu.  Detayı https://t.co/mAvidspaSO pic.twitter.com/vAZSZZTm8b Filmin hikayesi "1983 yılında bir Ege kasabasında küçük bir kız ölür. Ölen küçük kız sıkıyönetim komutanının kızıdır ve onun ölümünün sorumlusu olarak babaannesi ile yaşayan ve 7 yaşında bir kızı olan Memo görülür. Memo, her ne kadar suçsuz olduğunu anlatsa da kimse ona inanmaz. İdam cezasına çarptırılan Memo'nun yakınları, adaletin sağlanması için uğraşırken, Memo ve kızı Ova'nın tek istediği birbirlerine kavuşabilmektir." Yönetmenliğini Mehmet Ada Öztekin'in üstlendiği filmin oyuncu kadrosunda Aras Bulut İynemli, Nisa Sofiya Aksongur, Celile Toyon, İlker Aksum, Mesut Akusta, Deniz Baysal, Yurdaer Okur gibi isimler yer alıyor. Zorlu PSM'den online sahne
Zorlu PSM, bugüne kadar coğrafi uzaklık ya da maddi engeller nedeniyle etkinliklere erişememiş sanatseverleri de ağırlamak üzere yepyeni bir dijital platformu, 8’inci sezonunda hayata geçiriyor. Zorlu PSM Online adıyla, online.zorlupsm.com adresinden ulaşılan platform, Sertab Erener, Bedük, Dilek Türkan ve Cenk Erdoğan konserleri ve İbrahim selim ile Bu Gece etkinliğiyle yayın hayatına başlıyor. Passo.com.tr üzerinden satışa satışa çıkan biletler, Kasım ayı boyunca 10 TL olacak. Zorlu PSM Genel Müdürü Murat Abbas, oluşturdukları bu yeni çevrimiçi sahne ile ilgili “Mart ayı itibarıyla tüm dünyayı etkisi altına alan pandemi sürecinde gördük ki, iyi şartlarda, kaliteli bir şekilde sunulan kültür sanat içeriğinin ciddi bir takipçisi var. Bu süreçte online mecralardan yayınladığımız etkinlikler sayesinde 1,5 milyon izleyiciyle buluşmak bizi çok mutlu etti. Pandemi süreci öncesinde etkinliklerimizi daha geniş kitlelerle buluşturmak konusunda farklı projeler üzerinde çalışıyorduk. Değişen hayat koşulları bize bunu dijital ortamda deneyimleme fırsatı verdi. Zorlu PSM Online platformu aracılığıyla artık sahnelerimizde yer alan etkinlikleri ekranlara da taşıyor, en iyi etkinlikleri ev konforunda izleyiciyle buluşturuyoruz,” ifadelerini kullandı. Zorlu PSM’nin ilk hibrit konserleri şöyle; 16,23,30 Kasım; 7,14,21 Aralık – İbrahim Selim ile Bu Gece 4 Aralık – Vestel Gururla Yerli Konserleri: Dilek Türkan “Kadın Eli Değmiş Şarkılar” Konuk Sanatçılar: Demet Evgar, Selen Öztürk 8 Aralık 2020 –Vestel Gururla Yerli Konserleri: Sertab Erener 5 Aralık 2020 – BEDÜK – Turkcell Sahnesi 22 Aralık – Vestel Gururla Yerli Konserleri: Cenk Erdoğan Group Feat. Ceyl’an Ertem  'Yollu' seyirciyle buluşmaya devam ediyor
Ali Ömür Ulusoy’un yazdığı, Tuğçe Çakır’ın yönettiği ve Alt Sahne’nin 4. Prodüksiyonu olan “Yollu”, 8 Kasım'da “Hayatta Kalmak” sloganıyla perdelerini açan Kadıköy Boa Sahne’de prömiyer yaptı. Dünya barışı için 2008'de İtalya’dan yola çıkan ‘Barış Gelini’ Pippa Bacca’nın, Gebze ilçesinde bir kamyoncu tarafından cinsel saldırıya maruz bırakılıp öldürülmesinden yola çıkan ‘Yollu’, absürt ve fantastik bir kurguyla cinsel saldırıyı, doğrudan failin gözünden işleyerek, bir dönüşüm hikâyesi anlatıyor ve ‘tecavüz’ kavramını tartışmaya açıyor. Tecavüzün sadece bir cinsin diğer cinse değil, toprağa, bedene, düşünceye kadar hayatın her noktasında olabileceğine dair bir oyun olan "Yollu" tecavüzden de öte bunu yaratan koşulları, zihniyeti toplumu; kadını ve erkeği yaratan toplumsal bilinci; bu duruma bakışımızı, kayıtsızlığımızı, ikiyüzlülüğümüzü Pippa Bacca'ya tecavüz eden erkek üzerinden görünür kılmaya çalışıyor. Kerim Urun, Sabahattin Ozan Aslan, Asena Yıldırım, İsmail Nadir Bilgili ve Tuğçe Çakır'ın rol aldığı oyun, kimseyi kayırmadan el birliğiyle toplumsal cinsiyeti nasıl yarattığımızı gösteriyor. OYUN PROGRAMI ► 25 Kasım Çarşamba 20:30 Kozyatağı Kültür Merkezi ► 16 Aralık Pazartesi 20:30 Boa Sahne ► 17 Aralık Salı 20:30 Boa Sahne Şair-Yazar Mehmet Çetin yaşamını yitirdi
Şair-yazar Mehmet Çetin kanser tedavisi gördüğü hastanede yaşamını yitirdi. Çetin İstanbul’da düzenlenecek töreninin ardından memleketi Dersim’de toprağa verilecek. Şair’in ardından birçok şiirini besteleyen Grup Munzur da Twitter hesabından başsağlığı mesajı paylaştı. Yoldaşımız, dostumuz Mehmet Çetin bugün yaşamını yitirdi. Hüzünlüyüz. Şarkılarımız onun sonsuz yaşamı olsun. Seni seviyoruz Mehmet Çetin... pic.twitter.com/7rFLvlF1V0 Çetin hastalığının ağırlaşması üzerine Şişli Memorial Hastanesi’ne kaldırılmıştı. Çetin için çarşamba günü Küçükçekmece Garip Dede Cemevi’nde saat 12.00’de bir tören düzenlenecek. Çetin’in cenazesi vasiyeti üzerine Perşembe günü Ovacık’ta, saat 14.00'de defnedilecek. 65 yaşındaki 3 çocuk babası Çetin, gençlik yıllarındaki siyasal fikir ve aktiviteleri nedeniyle tutuklanıp uzun süre cezaevinde kaldıktan sonra yaşamını Hollanda’da devam ettirmişti. Uzun yıllar edebi çalışmalarını Amsterdam’da sürdüren Çetin son yıllarda zamanını daha fazla Dersim’de geçiriyordu. Çetin, Türkçe eserlerinin ardından kendi anadilinde (Kırmanç) yazıyordu. MEHMET ÇETİN KİMDİR? Dersim’in Ovacık İlçesinde 1955 yılında dünyaya gelen Çetin, 70li yılların ardından öykü ve şiirler yazmaya başladı. Üniversite okuduğu yıllarda dahil olduğu politik faaliyetler nedeniyle bir süre aranan ve ardından 1981 yılında TKP(ML)ye dönük yapılan bir operasyonla gözaltına alınan Çetin, ağır işkencelere maruz kalmıştı. Ardından tutuklanan Şair Çetin 8 yıla yakın cezaevinde kaldı. Edebi çalışmalarına cezaevindeyken ağırlık veren Çetin’in ilk kitabı cezaevinde bulunduğu sırada yayınlanmıştı. Yine cezaevindeyken yayımladığı ‘Birağızdan’ isimli kitabıyla şiir çevrelerinde dikkatleri üzerine çeken Çetin 89 yılında Enver Gökçe şiir ödülü almıştı. Ardından 1989 yılında ‘Asmin’ isimli kitabıyla Güneş Türkiye Öykü ödülü almıştı. Şiir ve düzyazı alanlarında 150 civarında kitap yayımlayan ve 1991 yılında kurulan Piya Şiir Kitaplığı ve ZED yayının editörlüğünü de yapan Mehmet Çetin, Kunduz Düşleri’ isimli şiir dergisi ile ‘Ütopya Mevsimlik Hayat Bilgisi’ kitapının da editörlüğünü yapmıştı. Sanatsal çalışmalarını iki dilde (Kırmanç ve Türkçe) yapan Mehmet Çetin 1996 yılından beri Hollanda’da yaşıyordu. Birçok şiir ve öykü çalışması bulunan Mehmet Çetin’in onlarca şiir çalışması Grup Munzur, Grup Kızılırmak, Ferhat Tunç gibi müzik grupları ve isimler tarafından bestelenerek seslendirildi. ‘DT Müdürlüğü’nün yetkisi kalmadı’
KÜLTÜR SANAT SERVİSİ Devlet Tiyatroları Genel Müdürlüğü’nün tüm yetkilerinin elinden alındığı, Kültür Bakanlığı’nın kararı sonrasında kurumun atama, tayin, görev değişikliği, görevlendirme konularında hiçbir söz hakkı ve karar yetkisinin kalmadığı bildirildi. Devlet Tiyatroları Sanatçıları Derneği (DETİS)’in açıklamasında, Devlet Tiyatroları (DT)’nin kritik önem taşıyan bazı makamlarına çeşitli kurumlardan kişilerin bakanlıkça atandığı belirtildi. Bunlardan bazıları ise Personel Daire Başkanı, İdari Mali İşler Genel Müdür Yardımcısı, Hukuk Müşavirliği ve tüm hukuk bürosu olarak gösterildi. 30 Ocak 2014 tarihine işaret edilen açıklamada şu ifadeler yer aldı: “Bilgi Üniversitesi’nde uğursuz tohumları atılan ve o tarihten bu yana uygulanmasına çalışılan TÜSAK (Türkiye Sanat Kurulu) bu yolla DT’ye fiilen ve resmen gelmiş bulunmaktadır. Yapılan yetkisizleştirme ve etkisizleştirme hamlesi ile DT ve DOB Genel Müdürlükleri fiilen ortadan kaldırılmıştır. Böylelikle ülkenin en önemli ve gerekli iki en büyük sanat kurumunun yıkım çalışmaları bitmiş, enkaz altında kalan değerleri de hızla yağmalanmaktadır.”  Açıklamada bunun kabul edilemez bir uygulama olduğu ve sanatın özerkliğinin ‘ileri demokratik’ yapılarda tartışmaya kapalı bir konu olduğu ifade edildi. Ayrıca sanatın ve sanat kurumlarının siyaset üstü bir yapıda korunması ve kollanması gerektiği belirtilen açıklamada, hiç kimsenin keyfine veyahut ideolojisinin insafına terk edilmemesi gerektiği vurgulandı.  SANAT ÖZGÜR KURUMLAR ÖZERKTİR  DETİS’in açıklaması şu ifadelerle sonlandırıldı: “Sanat özgürdür, kurumları özerktir. Siyasi iradenin en temel görevi bu özgürlüğü ve özerkliği korumak ve sürdürmektir. İvedilikle bu yanlıştan dönülmesini ümit ediyoruz.” Çanakkale’de 9 milyon yıl öncesine ait mamut fosilleri bulundu
Çanakkale’nin Ezine ilçesine bağlı Yeniköy sahillerinde bir grup amatör balıkçı tarafından, yaklaşık 9 milyon yıl öncesine ait olduğu düşünülen mamut fosilleri bulundu. İHA'da yer alan habere göre, yapılan resmi yazışmaların ardından amatör balıkçılarla bölgeye giden Çanakkale Onsekiz Mart Üniversitesi (ÇOMÜ) Mühendislik Fakültesi Jeoloji Öğretim Üyesi Dr. Sevinç Kapan geniş çaplı araştırma başlattı. İlk olarak fosillerin olduğu kayalar belirlendi. Daha sonra kayaların içerisinde bulunan fosillerin zarar görmemesi için özel bir sıvıyla kayaların içerisindeki boşluklar dolduruldu. Bu sayede kayaların içerisindeki fosil kalıntıları taş kesme makinesiyle çıkarılarak Çanakkale Onsekiz Mart Üniversitesi’nde araştırma altına alındı.  OMURGALI BİR DİŞİ Ege Üniversitesi Doğa Tarihi Müzesi’nden Uzman Paleontolog Dr. Serdar Mayda ile birlikte arazide 3 gün boyunca çalışma yaptıklarını belirten ÇOMÜ Mühendislik Fakültesi Jeoloji Öğretim Üyesi Dr. Sevinç Kapan,“ Çanakkale Troia Müzesi’nden gelen resmi bir bilgi ve aynı zamanda sosyal medyadan gelen bir bilgiyle geçtiğimiz günlerde böyle bir haber aldık ve beraberce örneğin olduğu Çanakkale Yeniköy civarına gittik. Ben örneği gördüğümde bunun bir omurgalı dişi olduğunu zaten anlamıştım. Bu konuda çalışan Ege Üniversitesi Doğa Tarihi Müzesi’nden Uzman Paleontolog Sayın Dr. Serdar Mayda’yı Çanakkale’ye davet ettim. Örnekleri koruma altına almak için onunla beraber 3 gün arazide çalıştık. Ancak biz insani gücümüzle jeolojide kullandığımız yöntemlerle bunu başaramadık. Daha sonra bilim sever bir iş adamının desteğiyle ulaşım koşullarının güç olmasına rağmen taş kesme makinesi getirerek örneği kestik ve bölümümüze getirdik. Şuanda Serdar Mayda tarafından örneğin tanımlama ve isimlendirme çalışmaları devam ediyor” dedi.  'ERGİN BEBEK VE MAMUT FOSİLLERİ' Yapılan ilk incelemelere göre dişlerin ergin ve bebek mamuta ait olduğunu söyleyen Kapan, “Şuanda söyleyebileceklerimiz, günümüzden yaklaşık 9 milyon yıl öncesine ait bir mamut yani fillerin atası fosili. Bu fil öldüğü zaman yaklaşık 30-40 yaşlarında ergin bir bireymiş. Çünkü bulunan diş ve diş köklerinden bunu söyleyebiliyoruz ama tek başına değilmiş. Yanında bir de süt dişi yani kökü olmayan bir diş bulunan bebek form varmış. Yani, birden fazla form olduğu için ana-bebek ya da baba- bebek diyebiliriz” diye konuştu. Ergin ve bebek mamutun ormanlık alanda yaşadığını ve su ihtiyaçlarını karşılamak için o dönemde bölgeye gelmiş olabileceklerini de sözlerine ekleyen Kapan, “O dönemde yani yaklaşık 9 milyon yıl öncesinde bir ormanlık alanda yaşayan formlardan bunlar. Yerden yaklaşık 2,5-3 metre yüksekliğe sahipler. Muhtemelen bir tatlı su kenarına su ihtiyaçlarını gidermeye geldiklerinde başlarına gelen bir doğa olayı sonucunda, günümüze kadar fosilleşerek ulaşmışlar ve biz de onlara bu sayede ulaşmış olduk” şeklinde konuştu. Fosil kalıntılarını bulan ve yetkililere haber veren amatör balıkçı Erdinç Aydoğan ise “Pazar günü rutin olarak balığa çıkmıştık. Bu civarda gezerken kayaların içerisindeki kemikler dikkatimizi çekti. Durumu üniversiteden hocalarımızla paylaştık. Hocalarımız gelerek şuan ön inceleme yapıyorlar. Gerekli bilgiyi hocalarımız araştırdıktan sonra verecekler. Bizim bu tip konulara zaten merakımız vardı. Kaya oluşumları, dikkatimizi çeken başlıca unsurlar arasında yerini alıyor. İnşallah bulduğumuz fosiller bölgemize değer katar” dedi. Chicago 7’sinden 7 aday çıkar mı?
Olmaz tabii. Ama hayal bu ya, insan böyle bir güzellik de olabilirmiş gibi sevinebiliyor. Oysa ne kadar iyi oynarlarsa oynasınlar, Sacha Baron Kohen’in En İyi Aktör adayı gösterilmemesi pahasına bile olmaz, çünkü şimdiye kadar böyle bir örnek yok. Aynı filmden en çok Yardımcı Erkek Oyuncu adayı 1954’te “On the Waterfront / Rıhtımda” için (Lee J. Cobb, Karl Malden, Rod Steiger) ve iki “Godfather / Baba” filminden 3’er kişiyle gösterilmiş: 1972’de “Godfather” için James Caan, Robert Duval, Al Pacino ve iki yıl sonra da “Godfather II” için Robert De Niro, Michael V. Gazzo ve Lee Strasberg. Her halinden belli olduğu gibi, bu bir film eleştirisi değil, bir oyuncu güzellemesi. Zaten Tuğçe Madayanti Dizici filmi herkesin görmesini dileyen güzel bir eleştiri de yazmıştı. Kaldı ki, “The Trial of the Chicago 7 / Şikago Yedilisi’nin Yargılanması” (Ş harfi bana ait değildir) genelde olumlu eleştiriler aldı. Ama en çok konu edilen, erkek oyuncuların çok başarılı performansları ve içlerinden hangilerinin Oscar’a aday gösterileceği oldu. Şimdilik herkesin 1 numarası Abbie Hoffman rolüyle Sacha Baron Kohen’miş gibi görünüyor. Ki, kendisinin abartılı oyunlarından zaman zaman rahatsız olmuş biri sıfatıyla benim için çok tatlı bir sürpriz oldu. Avukat William Kunstler’de ise ülkesinde kuşağının en iyi oyuncusu gözüyle bakılan (Sir David) Mark Rylance (1972 yapımı “Bridge of Spies” ile Oscar adayı) ikinci sırada denebilir, şimdilik tabii. Kendisi aynı zamanda “Wolf Hall”un Thomas Cromwell’iydi. Hani, bu hâli pek benzemiyor da… Davalıların içindeki yalnız adam, Kara Panter Partisi’nin kurucularından Bobby Seale’de Yahya Abdul-Mateen II (bu yıl “Watchmen” ile Emmy aldı) ile Jerry Rubin’de, çok başarılı bir yıl geçiren ve o da “Succession” ile Emmy alan Jeremy Strong, hain Yargıç Julius Hoffman’da gözümüzün önüne hep yakışıklı bir vampir (Dracula, Fright Night) olarak gelen Frank Langella (2008 yapımı “Frost Nixon”da Richard Nixon’ı oynayarak Oscar adayı olmuştu) ve Tom Hayden’da çok ekonomik bir oyunla (bence harikuladeydi) “keşke” listesine giren, 2015’te “The Theory of Everything / Her Şeyin Teorisi”nde Stephen Hawking performansı ile Oscar alıp, ertesi yıl “The Danish Girl / Danimarkalı Kız”da adı geçen kız olarak aday gösterilen Eddie Redmayne ile liste tamamlanıyor. İki kişiye kadar indirenler var. O iki kişi de genelde Cohen ile Rylance oluyor. NE YAPSALAR YARANAMAZLAR Beni en fazla üzen de, meydan “The Trial of the Chicago 7”deki aktörlerime kalırsa, gene çok sevdiğim iki aktörün, abartısız oyun uzmanı David Strathairn (“Nomadland”) ile Bill Murray’in (gene Sofia Coppola ile çalıştığı “On the Rocks”) ödülden uzak kalacak oluşları. Bu da seçicilerin ‘makûs’ talihi işe. Ne yapsalar yaranamazlar. Hazır bahsi açılmışken muhtelif yayınlardaki diğer En İyi Yardımcı Erkek Oyuncu tahminlerini de ihmal etmeyelim: “One Night in Miami”de Sam Cooke olarak şarkılarını da söyleyen Leslie Odom Jr., Ağustos sonunda 43 yaşında ölen Chadwick Boseman (“Da 5 Bloods”), “Judas and the Black Messiah”da bir başka Kara Panter liderini oynayan Daniel Kaluuya ve David Fincher’ın çok beğenilen tarihi dramı “Mank”dan Arliss Howard ile Charles Dance ile “Suparnova”dan Stanley Tucci. Hiç sanmıyorum ki herhangi bir Oscar yılında En İyi Yardımcı Erkek Oyuncu seçiminin herhangi bir aşamasında adaylar ya da tahminler konusunda bu kadar bilgi edinmiş olayım. Durum öyle karışmış ki, oyuncuların meslek kuruluşu SAG’da bile bir telaştır başlamış. SAG’ın diğerlerinde olmayan bir “Ansambl Oyunculuk” ödülü var ki, En İyi Film Oscarı’nın da habercisi gözüyle bakılıyor. Onda ne yapacaklarını bilemiyorlar. Belki de en iyisi filmi izlemek. Bence Netflix’ten izleyiverin. Siyasi filmlerden sıkılıyor bile olsanız, “Yok artık! Bu kadar da olur mu?” anlarında aniden bastıran aşinalık duygusu peşi sıra başka duygular da getirecek… Bazen bizden daha ‘uslu’ları tercih ettiler
IŞIL ÇALIŞKAN Anason, Ben Ne Yangınlar Gördüm, Ahtapotlar gibi şarkılarıyla geniş kitlelere ulaşan alternatif rock grubu Zakkum, kuruluşunun 20’nci yılını bir albümle kutluyor: “Duble”. Grup üyeleri 30 şarkıdan oluşan bu albümün single dönemine de bir gönderme olduğunu ifade ediyor. Şarkı sözlerinin Cem Senyücel’e, bestelerin ise Yusuf Demirkol’a ait olduğu albümün kapak tasarımı için benzerine pek sık rastlamadığımız bir yöntem tercih edildi. Albümdeki 30 şarkıyı sembolize eden otuz ayrı ikon kullanıldı. Grup üyeleriyle albümü ve geçen 20 yılı konuştuk. ► Bir müzik grubunun 20 yıl sürdürülebilirliğini sağlamak kolay olmasa gerek. 20 yılda neler değişti? Geriye dönüp baktığınızda ne görüyorsunuz? Eren Parlakgümüş: Bu soruyu aslında neler değişmedi diye sorsanız cevaplaması çok daha kolay olurdu. 20 senede, hemen her şey değişti diyebilirim. Hayatlarımız, bazı bakış açılarımız, çevremiz, ailemiz, ve şu an sayamadığım daha birçok şey. Cem Senyücel: Ülke değişti. Bu zaten hayatın en küçük çarkına kadar yansıyor. Aslında jenerasyon olarak çok fazla şeye tanık olduk. Gezi olayları, pandemi, deprem, darbe, ekonomik erozyonlar, teknolojik ivmelerin hızı, sosyal medya ve tanımı her gün değişen özgürlük anlayışı. Yusuf Demirkol: Sosyal medya birçok başka şeyi de beraberinde getirdi. Artık herkesin önünde konuşabileceği mikrofonu var. Üzerine fikir yürüttüğü konuda ehil olması gerekmiyor. Fikir sahibi olmadan söz sahibi olunan bir dönem. Ayrıca insanın ne kadar acımasız olabildiğini de görebildiğimiz bir süreç. Bizler, insanların beğenisine sunulan içerikler üreten taraftayız ve bu tarafta olanların psikolojik olarak çok güçlü olmaları gerektiğini düşünüyorum. Eğitimde ciddi bir erozyon var ve eğitimden mahrum kişinin yaptığı eleştiri tamamen amacından sapabiliyor. Büyük emek verdiğin bir çalışma, hiç düşünmeden kurulmuş birkaç özensiz ve amacı sadece incitmek olan cümleyle hırpalanıyor. ► Duble’nin hikâyesi nedir? Sizden dinleyelim. 30 şarkı bir albüm için oldukça fazla hele ki single kültürü günümüzde bu kadar yaygınken… Eren Parlakgümüş: Aslında başlangıçta duble olarak yola çıkmamıştık. Çalışmalar ilerledikçe şarkıları bir albüme sığdıramayacağımızı anladık. 20 yılımız özelinde de, genelde sanatçıların single ile yetindiği bir dönemde, kendimizi bu şekilde ifade etmenin güzel ve birlikteliğimize yakışır bir durum olacağını düşündük. Cem Senyücel: Beatles’ın White Album adında bir duble albümü var. George Harrison neden duble bir albüm yaptıkları sorusuna “Çünkü çok fazla şarkımız birikmişti” diyor. Bizde de tam olarak aynı durum söz konusuydu. 30 şarkıyı aynı anda yayınlamanın, 2020 için tuhaf bakılan bir hareket olduğunun farkındayım. Bir şarkı yayınla ve sonra altı ay yan gel yat yöntemine dönüştü müzik piyasası. Biz ticari olarak doğru mu yanlış mı diye düşünmeden çıkardık “Duble”yi. Şarkılar bizde kalmasın; bir an önce evlere, odalara, insanlara emanet edilsin istedik. Başka zamana saklamak anlamsız geldi. Üretim sıkıntısı çeken bir grup değiliz. Yenilerini yaparız, yapıyoruz da.  BİRÇOK SANSÜR VE YASAKLA KARŞILAŞTIK ► Siz rakı kültürünü şarkılarınızda bolca geçiren bir grupsunuz. Bugün rakı kültürünü müzikte de olsa kullanmak oldukça politik. Yusuf Demirkol: Rakı kültürü, bu toplumun her gece yaşattığı ve yaşatmaya devam ettiği bir kültür. Ki biz de bu kültürün bir parçası olduğumuz için, ‘Anason’ doğdu. Rakı içen özgürlükçü ve muhalif; içmeyen yobaz veya muhafazakâr gibi karşılıklar bence doğru değil. Öte yandan, rakı başta olmak üzere alkolü çağıran ve çağrıştıran şarkılarımız olduğu için, birçok sansür ve yasakla da karşılaştık. Konser verebileceğimiz kimi yerlerde, bize göre daha “uslu” çocuklar tercih edildi. Cem Senyücel: Anason şarkısının özeline inersek; şarkıyı sadece bir bardak rakıya indirgemenin de yanlış olduğunu düşünüyorum. Anason, yaşamın kendisiyle, yaş almakla, geride insanlar ve yıkımlar bırakmakla ilgili bir şarkı. Çözümlemesinde tek cümlelik bir rakı çağrışımı var sadece... ► Sanat politik midir sizce? Cem Senyücel: Sanat politik olmak zorunda değil. Sanatçının kendisini apolitik yapmaz bu. Protest bir tavrı olan, o isyanı misyon edinmiş bir sanatçı olabilirsiniz. Fakat sadece hayatın kendisiyle, insanla ve duygularla ilgili şarkılar da yapabilir ve siyasi patikalara hiç girmeyebilirsiniz de. Örneğin Led Zeppelin veya Queen’in herhangi bir siyasi içerikli şarkısı yoktur. Bob Dylan fevkalade politiktir ama Tom Waits politik içerikli şarkılar yazmaz. Her ikisi de ‘ozan’ kabul edilir. Bu, Tom Waits’in hiç politika ile ilgilenmediği veya apolitik olduğunu göstermez. Şarkılarını o güzergâhtan uzak bir yerde tuttuğunu gösterir sadece. Eren Parlakgümüş: Sanat insanın kendini ifade etmesinin bir yolu. Yani konuşmak gibi veya vücut dili gibi doğal bir şey. Beynimizdekileri dışarı aktarmanın bir yolu. O nedenle aslında ne anlatacağınız konusunda da bir kalıba sığdırmak mümkün değil. Kısacası neyi değil nasıl anlatacağınızı ifade eder bence. O nedenle politiktir veya değildir diyemem. *** Bugün sağ ve solun anlamı değişti ► Yıllarınızı Ankara’da geçiriyorsunuz. Bu şehrin siyasi havası sanatı nasıl etkiliyor?  Yusuf Demirkol: 1999’da grubu kurduğumuzda, Ankara Üniversitesi’nde ilk senemdi. Siyasal Bilimler’in hemen arkasındadır İletişim Fakültesi. Siyasi olaylarla çalkalanan okulların başında gelir okulum, biliyorsunuz. Müzik ve siyaseti aynı anda teneffüs etmeye başladım diyebilirim Ankara’ya geldiğim günden itibaren. İlk senemde çok sevdiğim Siyaset Bilimi hocam, Ahmet Taner Kışlalı siyasi bir cinayete kurban gitti. Çok yıkıcı oldu hepimiz için. Üniversite kantininde kendince solculuk oynayan çocuklarken, işin bu sert yüzü ile karşılaşmanın bende buz etkisi yarattığını hatırlarım. Bu atmosferde, eski adımızla Raindog’un ilk bar programları başladı. Cem Senyücel: Şu da var. O dönem, bugünkü kadar politika ile iç içe bir atmosfer yoktu. Öğrenciler ve genç kesim, bizden çok daha sonra politize oldular. Özellikle Gezi Olayları sonrasında. O dönemde de yine sahnelerdeydik ve Ankara’da yaşıyorduk.  Yusuf Demirkol: Bugün sağ ve solun anlamı da değişti. Hatta kavramlar iç içe girdi. 2000’lerin ortalarından sonra bence siyaset, üzerine konuşmak ve zihinsel mesai harcamak için fazlaca değersizleşmeye başladı. Kavramların içi boşaltıldı. Biz bu kavramların içinin daha dolu olduğu dönemin sonlarını iyi kötü yakalamıştık. Yakalayamadığımız kadarını da okumuştuk. Bugün yeni gelen nesil için bazı kelimelerin karşılıkları farklı. ‘Özgürlük’ kelimesi örneğin. Tozun toprağın içinde...
Geçenlerde sinemayla ilgili Türkçe bir sitede, Milcho Manchevski’nin Dust/Toz (2001) adlı filmiyle ilgili tuhaf bir yoruma rastladım. Yorumcu, Manchevski’nin ırkçı genleri olduğunu iddia ediyordu. Neden? Manchevski 1903 Makedonya Ayaklanmaları’nı anlattığı bu filmde Osmanlı’yı ‘kötü gösterdiği’ için... Yugoslavya’nın parçalanma sürecine dair filmi Before the Rain/Yağmurdan Önce (1994) ile tanınan Manchevski’nin Toz’u, aslında tarih-bellek ilişkisine dair bir soruşturmadır. Hikâyenin büyük bölümünü New York’ta yaşayan, neredeyse 100 yaşına merdiven dayamış Angela’dan dinleriz. Dairesine giren Edge adlı genç hırsızı esir alan Angela, 20’nci yüzyıl başlarında yaşamış Luke ve Elijah adlı iki kovboy kardeşin öyküsünü anlatmaya başlar. Aynı kadına âşık olan kardeşlerden Luke ABD’den Avrupa’ya kaçar. Osmanlı İmparatorluğu’na karşı direnen isyancıların başına büyük ödül konduğunu öğrenince Makedonya’ya gidip ‘kelle avcılığı’na başlar. Karısıyla birlikte olan kardeşinden intikam almak için Elijah da aynı topraklara gelmiştir. Kardeşler farklı çetelerle Öğretmen adlı isyancıyı yakalamaya çalışırken Luke yaralanır, bir Makedon köyüne sığınır. Burada Neda adlı hamile genç kadınla tanışır. Luke’a silahını altın için değil insanların özgürlüğü için kullanmasını söyleyen Neda aslında Öğretmen’in karısı ve yoldaşıdır. Bu arada filmin temel anlatı düzeyinde öyküyü aktaran Angela kalp krizi geçirir, altınların yerini öğrenmek isteyen Edge onu hastaneye yatırır. Angela anlatmayı sürdürür: Osmanlı paşası emrindeki askerlerle köye gelir, Öğretmen’i öldürdükten sonra ‘karısının karnındaki tohum’u da öldürmeyi amaçlamaktadır. Anlatıcı Angela ölür. Edge altınları bulmuştur ama Angela’yla aralarında kurulan bağdan dolayı kadının küllerini Makedonya’ya götürmek için yola çıkar. Hikâyeyi artık Edge anlatmaktadır. Anlatıcı değişimiyle filmin akışı da değişir, cahil bir küçük suçlu olan Edge hikâyeyi basit bir western öyküsüne çevirir: Kişisel çıkarından başka bir şey düşünmeyen Luke kahraman bir kovboya dönüşür, köyün işgalcilerden kurtuluşuna önderlik eder. Böylece, tarihin yapanlar değil yazanlar tarafından biçimlendirilişine yönelik sinematografik bir soruşturma izlemiş oluruz. Toz üzerinden 'Manchevski’nin ırkçılığı'na dair yapılan seyirci yorumu, ne yazık ki Türkiye'nin tarih anlayışının tipik bir yansıması. Önce saray tarihçiliği, sonra Türkçülük ve ardından da Türk-İslam senteziyle biçimlendirilen bu anlayış, geçmişin kayıtsız şartsız yüceltilmesine, olay ve olguların akılcı ve nesnel değil ideolojik ve idealist biçimde algılanmasına dayalıdır. Bugün, son 18 yıldır RTE-AKP iktidarı tarafından eğitim sisteminin temeline yerleştirilen, kitle kültürü ürünlerinde sürekli pompalanan bu zihniyetle cahil bırakılmış koskoca bir toplumun dramına tanıklık ediyoruz: Kendilerine sunulandan başka bir şey okumadıkları/izlemedikleri için dünyayı bilmiyorlar, bu cehaletin beslediği hastalıklı özgüvenle kendilerini evrenin merkezinde konumlandırıyorlar. Sonra da, bugün Osmanlı'yı büyük bir nefretle anan Kuzey Afrika, Ortadoğu ve Balkan halklarının Osmanlı ve hilafet özlemi çektiğini sanıyor, ‘dünya Osmanlı’nın adaletine muhtaç’ gibi ayağı yere basmayan söylemler üretiyorlar. Yani mesele sadece Toz değil... Kaldı ki, Balkan ülkelerinin 1940’lardan itibaren filmleştirdiği, ‘Osmanlı adaleti’ denilen o hayalî şeyin gerçek doğasına dair çok sayıda anlatı var: Osmanlı ordusuna direnen Kosovalı Sırplar'ın öyküsü Boj na Kosovu (1964); Arnavut ulusal kahramanı Scanderbeg’in Osmanlı’ya karşı direnişinin destanı The Great Warrior Skanderbeg (1954); Osmanlı'ya karşı Eger Kalesi’ni savunan Macarlar'ın hikâyesi Egri Csillagok (1968); Tatarlar’a ve Osmanlı’ya karşı ülkelerini savunan Polonyalılar’ın öyküsü Pan Wolodyjowski (1969); 1820lerde Papaflessas liderliğinde Osmanlı’ya karşı bağımsızlık savaşı veren Yunanların öyküsü I Megali Stigmi tou ‘21: Papaflessas (1971); Polonya ile ittifak yaparak Osmanlı’ya karşı direnen Romen Kralı Mircea’nın hikâyesi Mircea (1989); Moldova Kralı Büyük Stefan’ın Osmanlı'yı yendiği Vaslui Savaşı'nın öyküsü Stefan cel Mare (1975) vs. Anlayacağınız, Osmanlı oralara nasıl bir adalet götürdüyse artık, hiç kimse hayırla yad etmiyor; 'Osmanlı adaleti' denilen şeyi Türkiye tozunun içinde yuvarlanıp duranlardan başka kimse bilmiyor... BIFED ödülleri sahiplerini buldu
Bu yıl 7’ncisi çevrimiçi olarak düzenlenen Bozcaada Uluslarası Ekolojik Belgesel Festivali’nde (BIFED) ödüller sahiplerini buldu. 75 ülkeden başvuran 500’ü aşkın belgesel arasından 15'inin finale kaldığı festivalde, Fethi Kayaalp Büyük Ödülü'nü yönetmenliğini Katharina Weingartner’ın yaptığı Avusturya- Almanya ortak yapımı “The Fever (Ateş)” filmi aldı 2-8 Kasım tarihleri arasında düzenlenen BIFED’de ödüller sahiplerini buldu. Türkiye'nin tek ekolojik temalı belgesel festivalinde 15 filmin yarıştığı Ana Yarışma kategorisinde Fethi Kayaalp adına verilen Uluslararası Yarışma Ödülü’nü “The Fever (Ateş)” filmi kazandı. İkinciliği İsviçre yapımı “Passion - Between Revolt and Resignation (Tutku - İsyan ve Teslimiyet Arasında)” filmi kazanmayı başarırken, üçüncülük Fransız yapımı “Green Blood (Yeşil Kan)”ın oldu. Koronavirüs sebebiyle bu sene çevrimiçi olarak 2 Kasım tarihinden bugüne devam eden festivalin kapanış ve ödül töreni de çevrimiçi yayınlandı. Festivalin son gününde de filmler platform aracılığıyla takip edilebilecek. BÜYÜK ÖDÜL ‘THE FEVER’IN Dünyadaki diğer bütün hastalıkların ve savaşların toplamından daha fazla insanın ölümüne sebep olan ‘sıtma’ üzerine hazırlanan ve ilaç endüstrisine dair ciddi eleştiriler getiren “The Fever (Ateş)” belgeselinin seçilme nedenini açıklayan Mariano Pozzi şöyle konuştu: “Bu film çeşitli baskı, sömürge ve ekonomik şiddet seviyelerinde zincirleri kırma girişimlerini göstermeyi amaçlıyor. Batılı, kapitalist ve çok uluslu tıp şirketlerinin karşısında; farklı tıbbi tekniklerle insanların ve kadınların güçlendirilmesini ve bu alternatif yöntemlerin sağlık kaynakları, bilim ve toprak egemenliğinin özerkliği için nasıl bir anahtar olduğuna ışık tutuyor.” KAPİTALİZMİN ACI TADINI HİSSETTİREN ‘PASSION’ İKİNCİ Jüri üyelerinden Blagota Marunovic Karadağ’dan bir video göndererek hem festivali selamladı, hem de ikincilik ödülünü alan belgeseli açıkladı. Uluslararası Yarışma kategorisinde ikincilik ödülünü kazanan Christian Labhart’ın İsviçre yapımı “Tutku - İsyan ve Teslimiyet Arasında (Passion - Between Revolt and Resignation)” belgeselini Marunovic, “Konuya iddialı ama yine de ılımlı bir yaklaşımla bakan yönetmen, 20. ve 21. yüzyılda modern dünyanın karmaşık tarihi, felsefi, ekolojik ve politik boyutlarını ustaca birleştiriyor. Bütün bunlar, çağdaş Avrupa sinematografisinin bu şaheserini izleyen hepimiz; acımasız kapitalizmin ağır ve kaçınılmaz gerçekliğinin yarattığı acı tadı hissediyoruz” açıklamasıyla duyurdu. GAZETECİLER İÇİN NEFES KESEN BİR YAPIM ‘GREEN BLOOD’ Festival Jürilerinden biri olan ve İskoçya’dan canlı yayına bağlanan Rachel Caplan, “Jüri, bu filmi dünya çapındaki çevre gazetecilerinin hayati önem taşıyan çalışmalarını ve karşılaştıkları ciddi tehditleri, bazen kendi hayatlarıyla ödeyerek sergileyişini takdir ediyor. Bu film, bu gazetecilerin başladığı işi bitirmek ve madencilik sektörünün dehşetini gün ışığına çıkarmak için önemli bir medya işbirliğidir. Bu cesur araştırma çalışması için jüri, BIFED 2020 3’üncülük ödülünü Arthur Bouvart, Jules Giraudat ve Alexis Marant’ın ‘Green Blood (Yeşil Kan)’ filmine veriyor” açıklamasını yaparak üçüncülüğün Fransa’ya gittiğini belirtti. 11 BİN KİŞİ İZLEDİ, BİZİM İÇİN BÜYÜK GURUR BIFED ekibinden Şevval Dolanbay’ın sunduğu çevrimiçi törende konuşan festival ve Bozcaada Belediye Başkanı Hakan Can Yılmaz, “Yedinci festivalimizi deprem, pandemi, korkunç orman yangınları, kıyımları ve yalnızca son otuz yılda güzel mavi gezegenimizin 4 buçuk milyar yılda ürettiği kadar karbondioksit ürettiğimiz bilgisiyle kapatıyoruz. Hüzünlü ama somut bilgiler böyle. Bütün bir yıl hazırlandığımız festival haftası geride kaldı. BIFED’deki belgeselleri gösterdiğimiz platform ve Youtube kanalımızdaki 39 belgesele yaklaşık 11 bin kişi ilgi gösterdi. Bu sayı daha da artacaktır. Bu bizler için büyük gurur” dedi. Festival Yönetmeni Petra Holzer de, “BIFED 2020 sona eriyor. Bu, hepimiz için yepyeni ve zorlayıcı bir deneyimdi. Bir yandan, izleyicilerimizle doğrudan etkileşim kuramıyorduk. Bu önceki BIFED yıllarının en özel deneyimlerinden biriydi. Öte yandan da birçok yönetmenimizle çevrimiçi olanaklarla tanışma ve bu videoları sizlerle paylaşma şansımız oldu. Çok önemli konular hakkında konuştuk ve bu konuşmaları sizinle canlı olarak paylaştık. Programların videolarını Youtube kanalımızdan izleyebilirsiniz” açıklamasını yaptı.  Pandemiye rağmen festivalde bir aradayız
Berkay SAĞOL İzmir’de yaşanan deprem nedeniyle ertelenen 21’inci ‘İzmir Kısa Film Festivali’ 9-15 Kasım’da seyircisiyle buluşacak. Pandemi tedbirleri kapsamında çevrimiçi gerçekleşen Festival, izmirkisafilm.org adresi üzerinden bir hafta boyunca izleyici karşısında olacak. Canlı yayınlar ve yönetmenler ile söyleşilerin gerçekleşeceği festivalde, 46 seansta 237 film yer alacak. Festivalin direktörü olan Yusuf Saygı ile kısa film festivallerini ve bu festivalde bizi nelerin beklediğini konuştuk. Bu yıl pandemi gölgesinde gerçekleşecek festivalde seyirciyi neler bekliyor? Biz her yıl olduğu gibi festivalimizin tüm bölümlerini hazırladık ve izleyici ile buluşma yolu olarak live.izmirkisafilm.org adresi üzerine kurduğumuz video izleme portalını oluşturduk. Filmlerin tümü Türkçe altyazı ile seans saatinde izleyici ile buluşacak ve yine fiziksel olarak gerçekleştirilmesindeki gibi seans sonunda sosyal medya hesaplarımızdan canlı yayınlar ile yönetmen söyleşileri gerçekleşecek. Ayrıca çeşitli söyleşi ve eğitimlerimiz de yine sosyal medya kanallarımızdan gerçekleşecek. Bu yıl toplam 46 seansta 237 film izleyici ile buluşacak. Birçok festival ertelenirken siz festivali gerçekleştireceksiniz. Böyle bir salgının yaşandığı ortamda bu motivasyonu nasıl sağladınız? Biz kültürel sanatsal faaliyetlerin birleştirici ve iyileştirici yönünün olduğunu düşünüyoruz. Festivalimizin de ara vermeden devam etmesi bizim için çok önemli. Her yıl 500 kadar kısa film üretilmekte ve kısa filmlerin izleyici ile buluştuğu en büyük organizasyonu gerçekleştirmekteyiz. Özellikle filmleri üreten sinemacılara karşı sorumluluğumuz olduğu düşünüyor ve ara vermeden festivale en iyi şekilde devam etmek istiyoruz. Motivasyonumuz her yıl prodüksiyon kalitesi artarak devam eden kısa film üretimidir. Kısa film festivalleri sinemaya ne türden bir hizmet sunar? Kısa film anlatım tarzı olarak sinemanın önemli bir türüdür. Sadece uzun metraj film öncesi yapılan denemeler olarak ele alınmaması gerekli. Bu yüzden bu tür, anlatımı daha güçlü, daha cesur ve ülkenin yaşadığı sosyal ve ekonomik sorunların direk karşılık bulduğu bir anlatım biçimidir. Bu yüzden filmlerin izleyiciler ile buluşması, değerinin anlaşılması kısa film üretimini artırıcı bir unsurdur. Ayrıca günümüzde zamanın değeri kısa süreler kullanarak anlatım yapan hikâye anlatıcılarının önemini artırmaktadır. Ayrıca kısa filmler ülkemizde sinema endüstrisini de doğrudan etkilemektedir. Birçok kısa film yönetmeni ürettiği kısa filmler sonrası yakaladıkları başarılar ile uzun metraj filmlere yönelmektedirler. Sektörün kısa filmlerden beslendiğini söyleyebiliriz. ‘Ben coğrafyamda yetiştim’
Feridun Andaç “Yavaşça giderler, güzel, nazik, iyi kalpli olanlar; Sessizce giderler, zeki, akıllı, cesur olanlar.” Edna St. Vincent Millary Daha birkaç gün önceydi, sesinizdeydim: “Dostların arasındayız, güneşin sofrasındayız…” Yığınlar katılıyordu size. “Bağımsız özgür Türkiye için,” söylemiştiniz. Sonra, çok ötelere döndüm. İlk şarkılarınızı dinlediğim günlere… Bunu size anlattığımda, iki elimi ellerinizin arasına alıp gözlerinizle okşayarak sevmiştiniz o duygularımı. Yeniyetme çağımda karşılaştığım “Ayrılanlar İçin” şarkınızın yer aldığı 45’likten konuşuyorduk. Paris günlerinizi anlatıyordunuz. Ne kibir, ne yüksünme sızlanma vardı. Münir Nurettin Selçuk’un oğlu olmayı ne öne çıkarıyor, ne de onun gölgesinde kalıyordunuz. Şu sözünüzü hatırlıyorum şimdi: “Babam doğru bir örnek oldu bana.” Kendi sesinde bir yolcu ancak böyle olabilir, demiştim o buluşma günlerimizin birinde. Canlı, dipdiri, kararlı düşüncelerin insanı diye de anlatmıştım sizi bir dostuma. Vicdan ve ahlâk, yurdunu sevmek konusu her gündeme geldiğinde ilk hatırladığımdınız. Kendinizi anlatmayı sevmiyordunuz, bunu daha ilk buluşmamızda keşfetmiştim. Ama dost sohbeti için vazgeçilmez biriydiniz. 1990’lı yılların başında TOBAV’la “Aydınlanmanın Işığında Sanat İnsanlarımız”ı hazırlıyorduk. Vedat Günyol, Salâh Birsel, Oktay Akbal, Orhan Asena, Fakir Baykurt’la birlikte bir arada olmanızı onur bilmiştiniz. Aydınlanmacı yanınızı anlatan kitabın giriş yazısında şunları dile getirmiştim size dair: “Onunla aşklarımızı yaşadık, kaybettiklerimizi bulduk, umutlarımızı soluduk. Bizi kuşatan şarkılarıyla ışığın kaynağına yöneldik adım adım. Yaşadıklarımızın anlamını kavramaya, yaşayamadıklarımızın özlemini duyumsamaya yöneldik onunla….” ŞARKILARIM AKDENİZLİDİR Edebiyata ilginizi, şiir ve öykü sevmenizi konuşmuştuk. Gene o konuşmalarımızın birinde şiirlerden yola çıkarak yaptığınız besteler üzerine şunları söylemiştiniz: “Kendi malzemelerime dönük bir yapım var, babamdan ötürü. İkincisi Batı müziğinin çok sesliliğini çocukluğumdan beri öğrenen bir öğrencilik geçmişim var. Tabii ki başta yaptığım şarkılar Batı yanı daha ağır olan parçalardır, ama Akdenizlidirler. “ Kimlik adına “buralı olmayı” hep önemsediniz. Bir sanatçının kendi değerleriyle var olabileceğini söylerken şunları da dile getirmiştiniz o gün:  “Buralı olmak nedir? Sevgili Nâzım’ın dediği gibi: Küçük Asya’dan geçen, Akdeniz’e kısrak başı gibi uzanan; buradan kimler geçmişse; Bizanslısı, Doğu Romalısı, Mezopotamyalısı…Orta Asya’dan gelip Finlandiya’ya giden hepsi dahil ‘buralıyım’a itirazım yok. Hiçbirini inkâr etmiyorum. Onun ötesinde buralı değilim. Dolayısıyla buralı olunca da ne oluyor; ben aynı zamanda dünya vatandaşıyım. O bakımdan bu ahlaklı yolda giderken; benim etimde kemiğimde, içtiğim suda, çiçek açtığım meyve verdiğim topraktaki her şey beni besledi. Bu sadece müzik anlamında değil; kucakladığım insanlar; merhaba dediğim dostlar, anam-babam, insanlar, yazarlar, duygu atmosferi, yaşadığım üzüntüler ya da coşkularım mutluluklarım… Dolayısıyla ben bunlara bir kere sahip çıkacağım. Bunları müziğimin içine koyacağım. Ya da şarkı söylüyorsam şarkıma koyacağım ya da orkestra şefiysem, öğretmenlik yapıyorsam hepsinde bunlar olacak.” Genellemelere karşı olduğunuzu zaman zaman dile getirseniz de; o aykırı duruşunuzu şöyle açıklıyordunuz: “Sanatçı, insanda doğanın ona verdiği algılamaları harekete geçirdiği için sivrilir, keskinleşir. Keskin her şeyi keser. “ Sürekliliğe önem verdiğiniz için besteci yanınızı önde tutsanız da ses sanatçılığınızı, öğretmenliğinizi, orkestra şefliğinizi bunu bütünleyen uğraşlar olarak gördünüz hep. 1977’de Çağdaş Müzik Merkezi’ni kurmanız işte o uğraşılarınızın yansımasıydı aslında. Orada öğrencileriniz oldu sürekli, dostlarınız arkadaşlarınızla buluşma söyleşme mekânıydı da.  UMUDU TAŞIYAN FENER Müzik yolculuğunuzu yaşamınızın, düşüncelerinizin aynası olarak gördünüz. Sürekli çiçeklenen bir yolda yürümeye benzetirdiniz oradaki her adımınızı. Hiç durmayan bir sarkaç gibiydiniz, bazen bir sis çanı… Hatırlatan, uyaran, yüreklendirip duygulandıran… Bugündeki geçmişe döndüren, ama hep de geleceğin umudunu yüreğinde taşıyan fenerdiniz sevgili dostum Timur Selçuk. Farklıydınız, fark yaratandınız. Derinlikli bakışınızı, o ezgiliyen dilinizi düşüncenizi, umut aşılayan insan sıcaklığınızı, yaşama ahenginizi hep özleyeceğiz. Dünya Şehircilik Günü’nde beyazperdeye yansıyan kentler
Geçen hafta yaşadığımız deprem felaketinin şokunu atlatamadan başka bir acıyla sarsıldık. Bu satırları, büyük bir kent ozanını, sevgili arkadaşım Timur Selçuk’u yitirmenin üzüntüsü içinde yazıyorum. Sinemanın kentle ilişkisi bağlamında değinmeyi tasarladığım iki filmin, Erden Kıral’ın “Hakkari’de Bir Mevsim” ve “Mavi Sürgün” filmlerinin bestecisi idi. Seyircilerimiz anımsar mı bilmem, ama televizyonda “Cahide”yi, “Sarıpınar 1914”ü, “Kurtuluş”u izlemiş olmalılar… Sinemadan çok tiyatro alanında ürün verdi Timur. AST’da pek çok oyunun müziklerini yaptı. Hepsi de, tiyatro müziği tarihimizde altın harflerle yazılacak işler… AST yıllarında başlayan dostluğumuz, Çağdaş Sahne’de yaptığımız konserlerde ve 1 Mayıs meydanlarında sürdü. Son yıllarda uzak kalmıştık birbirimizden. O kendini çocuklarına ve öğrencilerine adamıştı. Geride bıraktığı yapıtlar, genç sanatçılarımıza örnek oluşturabilse keşke… Kentlerimiz ve Sinema Aklıma ilk düşen film, “Türkiye’nin Kalbi Ankara” oluyor. Mustafa Kemal Atatürk’ün Cumhuriyetin onuncu yıldönümünü ölümsüzleştirecek bir film yapmak üzere Sovyetler Birliği’nden davet ettiği iki yönetmen, Lev Arnshtam ve Sergey Yutkeviç’in imzasını taşıyan belgesel… Acaba, hangi devlet büyüğümüz düşünmüştür, yaklaşan Cumhuriyet’in 100. Yılı için bir film ısmarlamayı ya da bir yarışma açmayı? Umarım, Reis’in gözde sinemacılarından birine verilmez bu görev ve birilerini zengin etmekten öte bir anlamı olur. Kent- sinema ilişkisinin devletimizin gündemine yeniden, bu kez sivil toplum işbirliğinde, girmesi için 1996 yılını beklemek gerekti. O yıl İstanbul’da toplanan Habitat II İnsan Yerleşimleri Konferansı çerçevesindeki sanatsal etkinlikleri ‘Habitart’ başlığı altında toplamıştık. Ve, bu kapsamda TÜRSAK işbirliği ile “Beyazperdenin Ardındaki Kentler” adlı bir film şenliği düzenlemiştik. Programda, çok sayıda yerli ve yabancı film yer alıyordu. İstanbul’un Avrupa Kültür Başkenti hazırlık sürecinde de, İstanbul 2010 Avrupa Kültür Başkenti Ajansı desteğinde “Anlat İstanbul” adlı, beş yönetmenin (Ümit Ünal, Yücel Yolcu, Ömür Atay, Kudret Sabancı, Selim Demirdelen) çektiği beş hikayeden oluşan bir film çekildi. “Altı Yönetmen Paris’i Anlatıyor”, “Altı Yönetmen Montreal’i Anlatıyor” benzeri bir yapımı İstanbul çoktan hak ediyordu (Dünya sinemasının kentlere bakışı, başka bir yazının konusu olacak). Sinemamızın başlangıç yıllarından bugüne sayısız filme mekan olmuştur İstanbul. Muhsin Ertuğrul’un “Bir Millet Uyanıyor”undan, Nuri Bilge Ceylan’ın “Uzak” ve “Üç Maymun” filmlerine, Lütfi Ö. Akad’ın “Kanun Namına”sından Mahmut Fazıl Coşkun’un “Uzak İhtimal”ine, Metin Erksan’ın “Şoför Nebahat” ve “Sevmek Zamanı”ndan Orhan Oğuz’un “Herşeye Rağmen”ine, Nejat Saydam’ın “Küçük Hanımın Şoförü”nden Şerif Gören’in “Beyoğlu’nun Arka Sokakları”na, Ertem Eğilmez’in “Banker Bilo”sundan Reha Erdem’in “Kaç Para Kaç”ına, Zeki Ökten’in “Kapıcılar Kralı”ndan Derviş Zaim’in “Tabutta Rövaşata”sına, Yavuz Turgul’un “Muhsin Bey” ve “Eşkıya”sından Yılmaz Erdoğan’ın “Organize işler”ine pek çok film İstanbul’un ana caddelerini, arka sokaklarını, mahallelerini mekan tutmuştur. Bu filmlerden bir kısmında, kent bir arka plan oluşturmanın ötesinde, filmin ana kahramanlarından biridir.  Çelişkiler kenti İstanbul Memduh Ün’ün mahalle kültürünün sıcaklığını yansıttığı “Üç Arkadaş” ve “Kırık Çanaklar”ından kentin gizemli-korkutucu atmosferini beyazperdeye taşıyan Kutluğ Ataman’ın “Karanlık Sular”ına, İstanbul’un emekçilerinin yaşamlarını anlatan Ertem Göreç’in “Karanlıkta Uyananlar”, Duygu Sağıroğlu’nun “Bitmeyen Yol”, Atıf Yılmaz’ın “Bir Yudum Sevgi” filmlerinden, küçük burjuvalarının yaşam alanlarından öyküler aktaran Yılmaz Güney’in “Arkadaş”, Zeki Demirkubuz’un “C Blok”, Seren Yüce’nin “Rüzgarda Salınan Nilüfer”, Kıvanç Sezer’in “Küçük Şeyler”ine yüzlerce film… Bu yılın ödüllü filmleri, Ümit Ünal’ın “Aşk, Büyü, v.s”si, Ercan Kesal’ın “Nasipse Adayız”ı, Leyla Yılmaz’ın “Bilmemek”i ve Azra Deniz Okyay’ın “Hayaletler”i de, İstanbul’un farklı cephelerini yansıtan özgün yapımlar arasında yer alıyor. Beyazperde, kentlerde yaşanan mutlu anlar kadar acılara da tanıklık etmiştir. Yusuf Kurçenli’nin “Karartma Geceleri” Saray’ın (eski Saray!) baskıcı yönetimine karşı çıkan aydınların maruz kaldığı işkenceleri beyaz perdeye taşırken, 1999 Marmara depremi Taylan biraderler’in “Küçük Kıyamet” filmine yansımıştır. Kırdan kente göç ve bunun yarattığı sorunlar Yeşilçam’ın gözde temaları arasındadır. Lütfi Akad’ın “Gelin”inden Kartal Tibet’in“Sultan”ına pek çok örnek sayılabilir. Halit Refiğ’in “Harem’de Dört Kadın”ından Mustafa Altıoklar’ın “İstanbul Kanatlarımın Altında“sına, Faruk Aksoy’un “Fetih 1453”üne nice tarihsel filme de konu ve mekan olmuştur bu kent. Hiç kuşkusuz, Yeşilçam’ın en favori kentidir İstanbul. Atıf Yılmaz’ın “Ah Güzel İstanbul”u yetmemiş, Ömer Kavur da bir “Ah Güzel İstanbul” çekmiştir. Son olarak da, genç yönetmenlerimizden Zeynep Dadak “Ah Gözel İstanbul” adlı bir yaratıcı belgesele imza atmıştır. Belgesel yönetmenleri için inanılmaz bir zenginlik sunar İstanbul kenti. Hilmi Etikan, Enis Rıza Sakızlı, Hasan Özgen’in belgeselleri, Ayşim Türkmen Keskin’in ”Çekmeköy Underground”u ilk akla gelenler… Yabancı filmciler için de cazip bir mekandır İstanbul. Bond filmlerinden “Şark Ekspresi’nde Cinayet”e epey film çekilmiştir, ama İstanbul’un potansiyeli düşünüldüğünde bu sayının fazla olmadığını söyleyebiliriz.  Sinemada Anadolu kentleri Anadolu kentleri, sinemacılarımızın gözde mekanları arasında yer almadı uzun süre. İstanbul’da çekim yapmanın yapım koşulları açısından çok daha elverişli olması en önemli neden olsa gerek. Anadolu’ya giden sinemacılar ise genelde köy filmleri çektiler. Elbette, istisnalar da vardı. Halit Refiğ’în Eskişehir’de çektiği “Şafak Bekçileri”, Ömer Kavur’un Nazilli’de çektiği “Anayurt Oteli”, Yüksel Aksu’nun memleketi Muğla’da çektiği “Dondurmam Gaymak”, Semir Aslanyürek’in memleketi Hatay’da çektiği “Şelale”, Reis Çelik’in memleketi Ardahan’da çektiği “İnat Hikayeleri” ve “Ölü Ekmeği”, Çanakkale’de çekilen Cem Yılmaz’ın “Hokkabaz”ı ve Ata Demirer’in “Eyvah Eyvah”ları, Kars’ta çekilen Uğur Yücel’in “Soğuk”u, Reha Erdem’in “Kosmos”u, Rıza Sönmez’in “Orhan Pamuk’a Söylemeyin Kars’ta Çektiğim Filmde Kar Romanı da Var”, Mardin’de çekilen Yavuz Turgul’un “Gönül Yarası”, Nihat Durak’ın “Kapı”filmleri, Onur Ünlü’nün Manisa-Akhisar’da çektiği “Sen Aydınlatırsın Geceyi”, Taylan kardeşlerin Tokat’ta çektikleri “Vavien”, Yılmaz Erdoğan’ın Zonguldak’ta çektiği “Kelebeğin Rüyası”, Nuri Bilge Ceylan’ın Nevşehir’de çektiği “Kış Uykusu” ve bir kentin dokusunu, kokusunu en iyi yansıtan filmlerden Mahmut Fazıl Coşkun’un “Yozgat Blues”u Anadolu kentlerini beyazperdeye taşıyan filmler arasında… Seyfi Teoman’ın “Bizim Büyük Çaresizliğimiz”, Zeki Demirkubuz’un “Yeraltından Notlar” ve “İtiraf”, Ahmet Boyacıoğlu’nun “Siyah-Beyaz” filmleri Ankara’da; Ertem Eğilmez’in “Canım Kardeşim”i, Zeki Demirkubuz’un “Masumiyet”i, Erden Kıral’ın “Vicdan”ı ise İzmir’de çekilen filmler içinde ilk akla gelenler. Elbette, tümünü sıralamaya yerimiz yetmez…  Bu yapımlardan çok daha fazlasını hak ediyor kentlerimiz. Bu nedenle, yerli ve yabancı sinemacıların çalışmalarını kolaylaştıracak ‘Film Komisyonları’ oluşturulmalı. İzmir Film Ofisi’nin kurulması bu alanda atılmış önemli bir adım. Başka kentlerimize örnek olması gerekir. Sinema kültürünü yaygınlaştırmak, sinema mirasını genç kuşaklara tanıtmakla görevli olacak İzmir Sinema Müzesi’nin kuruluş çalışmalarının başlaması da, kentsel belleğin ve kent kültürünün geliştirilmesinde sinemanın rolünün kavranması adına sevindirici bir gelişme. Sıranın, Yerel Yönetimler Sanat Sinemaları Ağı’na gelmesini bekleyeceğiz. Usta sanatçı Timur Selçuk son yolculuğuna uğurlandı
Kalp krizi sonucu 74 yaşında vefat eden besteci, piyanist, yorumcu ve orkestra şefi Timur Selçuk son yolculuğuna uğurlandı. Zincirlikuyu Cami'ndeki cenaze törenine sanatçının eşi Handan Selçuk, kızı Mercan Selçuk ve yakınlarının sanatçı ve müzisyen dostları katıldı. Timur Selçuk'un kızı Mercan Selçuk, "Şu an onu kısa cümlelerle anlatmak yetmez. Hepimize emanet, onun yolunun yolcusu olacağız. Bir şey bitmedi yani biz devam ettiriyoruz evelallah" dedi. Selçuk, babasıyla son 6-7 aydır birlikte yaşadıklarını, güzel bir akşam geçirdiklerini ve sabah onu kaybettiklerini söyledi. Sanatçı Müjdat Gezen, Timur Selçuk ile 1960 yılından bu yana tanıştıklarını belirterek, "Annesi Şehime Abla, Şehir Tiyatrosu'nda beraber oynadığımız sanatçıydı. Babası Münir Amca, radyodan babamın arkadaşıydı. Benim yaptığım filme müzik yapmıştı, görüşürdük, konuşurduk" diye konuştu. En son birkaç yıl önce Ankara'da görüştüklerini aktaran Gezen, "Telefonla da bir iki ay evvel görüşmüştük. Ben çok severim Timur'u, iyi bir müzisyendi, iyi bir müzik adamıydı" ifadelerini kullandı. Kılınan cenaze namazının ardından omuzlara alınan Timur Selçuk'un naaşı, Zincirlikuyu Mezarlığı'na defnedildi. Fotoğraf: Timur Selçuk TİMUR SELÇUK KİMDİR? Türk sanat müziği bestecisi Münir Nurettin Selçuk'un oğludur. Beş yaşında piyano çalmaya başlamış, yedi yaşında ilk konserini vermiştir. Galatasaray Lisesi mezunudur. Aynı zamanda İstanbul Belediye Konservatuvarı piyano bölümüne de devam etmiştir. Paris'teki École Normale de Musique de Paris'te bestecilik ve orkestra yönetimi bölümünden mezun olduktan sonra 1975'te Türkiye'ye dönmüştür. "Ayrılanlar İçin", "Sen Nerdesin", "Beyaz Güvercin" ya da "İspanyol Meyhanesi" gibi parçaları bu dönemimin şarkılarıdır. Ümit Yaşar Oğuzcan, Orhan Veli, Attilâ İlhan ve Nâzım Hikmet'in şiirlerinden bestelediği şarkıları seslendirmiş, 1976'da İstanbul Oda Orkestrası'nı ve kendi öğrencilerini yetiştirdiği Çağdaş Müzik Merkezi'ni kurmuştur. Ankara Sanat Tiyatrosu'nda 10 yıl çalışmış, Bilgesu Erenus'un "Nereye Payidar" oyunu için besteler yapmış, Uğur Mumcu'nun Sakıncalı Piyade'sinin müziklerini yapmış, ayrıca "804 İşçi", "Ferhat ile Şirin", "Şeyh Bedrettin Destanı", "Tak-Tik", "Küçük Adam Ne Oldu Sana", Rumuz Goncagül ve "Galilei-Galileo" adlı oyunların müziklerini yapmıştır. "Sarıpınar 1914", "Üç İstanbul", "Cahide", "Hakkari'de Bir Mevsim" gibi filmlere de fon müziği bestelemiştir. 1998 yılında Kültür Bakanlığı'nca verilen Devlet Sanatçısı unvanını almıştır. Şair Ceketli Çoçuk Kazım Koyuncu 49. yaşında anılıyor
Şair Ceketli Çocuk" olarak tanınan sanatçı Kazım Koyuncu, 49. doğum gününde anılıyor. Koyuncu, nüfusa geç kaydedildiğinden dolayı resmi doğum tarihi 10 Mayıs 1972 olsa da 7 Kasım 1971'de Artvin'in Hopa ilçesine bağlı Yeşilköy'de doğdu. Cavit Bey ve Hüsniye Hanımın 6 çocuğundan 5'incisi olarak dünyaya gelen sanatçı, babaannesinden masallar, "Kemençeci Yaşar" lakabıyla tanınan Yaşar Turnadan türküler dinleyerek büyüdü. Okumayı çok seven, müziğe ortaokul yıllarında babasının aldığı mandolinle başlayan Koyuncu, futbolla ilgilendi ve köydekilerin aksine sıkı bir Trabzonspor taraftarı oldu. Koyuncu, 1989'da köyünden ayrılarak İstanbul Üniversitesi'nde Kamu Yönetimi Bölümü'ne kayıt yaptırdıysa da üniversitede pek parlak bir öğrencilik dönemi geçirmedi. Sanat tutkusu ağır basan ve müzik çalışmalarına o yıllarda ağırlık veren Koyuncu, 1992'de Ali Enver'le birlikte "Dinmeyen" isimli müzik gurubunu kurarak profesyonel müziğe adım attı.  KENDİ TARZINI OLUŞTURDU Tiyatro oyunlarına da müzik yapan sanatçı 1993'te okulu bıraktı. Koyuncu, daha sonra okulu bırakma kararına ilişkin sorulan bir soruya, "Zor dönemler, o okulu bitirip kaymakam falan olacaksın ya da kendi istediğin işi yapacaksın ama hep soru işaretleri olacak, sonu nereye varacak? Bu tercihlerden soru işaretli olanını tercih ettim." cevabını vermişti. Sanatçı, okulu bırakmasının ardından sadece müzik yapmaya karar vererek, Karadeniz müziğini rock müzikle birleştirip kendi tarzını oluşturdu. Aynı yıl arkadaşlarıyla birlikte "Zuğaşi Berepe" adında bir grup kuran Koyuncu, hem yeni grubuyla hem "Dinmeyen" grubuyla çalıştı. Koyuncu, yeni grubuyla ilk albümü "Va Mişkunan"ı (Bilmiyoruz) 1995'te yayınlarken sanatçı, bu yeni tarzıyla müzikseverler tarafından olumlu tepkiler aldı. Bu arada "Dinmeyen" grubu 1996'da "Sisler Duvarı" albümünü çıkarmasının hemen ardından, "Zuğaşi Berepe" grubu ise ikinci albümleri "İgzas"tan sonra 1999'da dağıldı. 2001'DE İLK KİŞİSEL ALBÜMÜ 'VİYA' İLE DİNLEYİCİ KARŞISINA ÇIKTI Sanatında yenilikler ve denemeler yapmaktan kaçınmayan, Karadeniz müziğinin hem sert hem de duygusal yapısını eserlerine taşıyan Koyuncu'nun ilk kişisel albümü "Viya!" ise 2001'de müzik marketlerdeki yerini aldı. Koyuncu, esas tanınırlığını 2002'de yayınlanan "Gülbeyaz" isimli televizyon dizisinin müziklerini yapmasıyla elde ederken, dizinin ardından konser programları artmaya başladı ve 2004'te ikinci solo albümü "Hayde"yi çıkardı. Kanser teşhisi konulduğunda takvimler 2004'ün aralık ayını gösteriyordu ama doktorlar fazla yorulmaması gerektiğini söylese de sanatçı konserler vermeye devam etti. Son konserini 4 Şubat 2005'te Taksim'deki Yeni Melek Gösteri Merkezi’nde veren Koyuncu'nun o gün söylediği "Ha kanser ha konser" sözleri sevenleri tarafından unutulmadı. Koyuncu, hüzün kokan albümlerinde Türkçenin yanı sıra Hemşince, Lazca ve Gürcüce eserlere yer verirken, sadece Karadeniz bölgesinde değil, yurt içi ve yurt dışından geniş bir coğrafyada geniş bir kitle tarafından sevildi. 33 YAŞINDA HAYATA GÖZLERİNİ YUMDU Bir röportajında "Çocukken şiirle güzel oynuyordum. Şairlerle çok uğraşıyordum. Bir ceket yaptırmak istedim o zamanlar İstanbul'a gelirken, şair ceketi..." sözlerini sarfeden Kazım Koyuncu, tedavi gördüğü hastanede 25 Haziran 2005'te, 33 yaşındayken yaşamını yitirdi. Koyuncu, hayatını kaybetmesinden iki gün sonra, doğduğu köy olan Yeşilköy'de fındık ağaçlarının çevrelediği köy mezarlığında defnedildi. Aether, bir yıkımı doğa üzerinden anlatıyor
MUSTAFA DERMANLI / BOZCAADA Tarihsel ve kültürel yıkıma uğrayan, 12 bin yıllık tarihi olan Hasankeyf belgesele konu oldu. Yönetmenliğini Rûken Tekeş’in yaptığı ‘Aether’ adlı belgesel sular altında kalan Hasankeyf’teki yıkımı anlatıyor. Hasankeyf’ten göç etmek zorunda kalan insanların hikayesini anlatan belgesel, Bozcaada Uluslararası Ekolojik Belgesel Festivali’nin(BIFED) ana yarışma kategorisinde seyirci karşısında yer alıyor. 2 kasımda başlayan belgesel 8 kasıma kadar devam edecek. 15 belgeselin yer aldığı ana yarışma kategorisinde yer alan belgesel, diyalogsuz olmasıyla dikkat çekiyor. Tekeş, “Ben bu filmde kimsenin konuşmasını duymak istemediğime karar vermiştim, kurallardan bir tanesi buydu” diyor. Rûken Hanım öncelikle kısaca sizi tanıyabilir miyiz? Aslında ben son dört senedir film yapmaya başladım. Esasen insan hakları uzmanıyım. Yıllarca insan hakları üzerine çalıştım, hâlâ daha çalışmaya devam ediyorum. Açıkçası filmi insan haklarını, onun mesajını ve sorunlarını dile getirmenin güzel bir yolu olarak gördüğüm için işime bununla devam ediyorum.  Filminiz Aether, BIFED’de gösteriliyor ve ana yarışma kategorisinde yer alan 15 belgesel arasındaki tek yerli yapım. Filminizde Hasankeyf’teki hem doğa ve yaşam yıkımını hem de tarihsel ve kültürel yıkımı farklı bir bakış açısıyla anlatmışsınız. Bu filmi yapmaya nasıl karar verdiniz? Aether benim ikinci filmim. Bundan önce de bir kısa filmim var. Sadece insana ait haklar değil, doğanın kendi hakları da çok önemli. Dolayısıyla hem işimde hem de bu iki filmimde de bunları öne çıkarmaya özen gösterdim. Ama Aether’de özellikle artık insan faktörünün doğanın küçük bir parçası olduğunu vurgulayarak, doğanın kendini dile getirdiği, onun çevresinde dönen bir film yapmaya çalıştım. Bölgeyle ilgili uzun zamandan beri çalışıyordum ama çalışmalarım daha çok hak, hukuk boyutundaydı, bölgede yaşayanlar ve onların süreçleriyle ilgiliydi. 2016’nın sonunda resmi olarak artık barajın neredeyse bitmek üzere olduğu anons edilince açıkçası içgüdüsel bir tepkiyle yer sular altında kalmadan kayıt altına almak istedim. Filmin ilk çıkışı buradan oldu. Hasankeyf, 12 bin yıllık kadim bir coğrafya aslında. Bu süreçte birçok yapı taşındı, insanlar evlerinden oldu ve orada bir coğrafya değişti. Taşınan yapılardan biri olan Zeynel Bey Türbesi’nin taşınmasını belgeselinize taşıdınız. Ben yapılan bu tip her çalışmayı aslında bir protesto biçimi olarak değerlendiriyorum. Belgeselinizde hiç diyalog kullanmadanoranın yaşamına ışık tutmak istediniz. Bu önceden planlanmış bir şeydi değil mi? Aslında seyrettiğiniz belgeselde hiç bir şey planlı değildi fakat çekime gitmeden önce koyduğum bazı kurallar vardı. O kurallar çerçevesinde filmi çekmeye gittik. Ben bu filmde kimsenin konuşmasını duymak istemediğime karar vermiştim, kurallardan bir tanesi de buydu. Bu nedenle filmde konuşan kimseyi görmüyoruz. Arkadan bazen insan seslerini duyabiliyoruz ama orada konsantre olduğumuz şey; insanların konuşmasıyla orada yaşanan başka bir durum. Aslında filmde iki kişi konuşuyor ama ikisi de hem dilsiz hem sağır. İşaret dilini de kullanmadan tamamen vücut dili ile konuşuyorlar. Ben konuşmasız bir film çekeceğim, kimseyi konuşturmayacağım derken farklı zamanlarda tamamen şans eseri bu iki kişiyle karşılaştık. Onlarla iletişime geçtik, kendileri de duygularını filme aktarmak istediler. Ben hep evrensel dilde bir şey yapmak istiyordum, evrensel dil bu aslında. Biz duyularımızla, hislerimizle bir film çekelim derken bu çok hoş iki karakter ile tanışmış olmak çok büyük bir şans oldu bizim için. Aslında belki de bir insanın sözleriyle, cümleleriyle anlatamayacağı açıklıkta bir anlatımdı o dilsiz berberin anlatımı. Ben o kısmı başa alıp bir daha izledim. Yani belki de bazı cümleler eksik kalırdı ama o amcanın anlatısı eksik kalmadı açıkçası. Aynen öyle!  Kendi adıma da o anlamda iyi bir deneyimdi. Sizin de bahsettiğiniz gibi bu belgeselde insan sesi yok ama doğanın, hayvanların, suyun, ağaçların, kurbağaların, tarlada çalışan insanların uzaktan gelen sesleri var. Rüzgârı, yaprakları, dalları bunların tümünü duyuyoruz. Bu aslında Hasankeyf'in sadece insana dair bir coğrafya olmadığını yaşamın birçok öznesinin orada barındığını da gösteriyor bize. Siz de bize bunu o anlamda iyi yansıtmışsınız. Teşekkürler, tabi bu sadece Hasankeyf için geçerli bir şey değil. Hasankeyf üzerinden oldu belki ama bütün bu sesler, bütün bu yaşam döngüsü ve bütün bu varlıklar insandan öte ve varlar. Hatta insan bunun içinde küçücük. Biz kendimizi çok önemli ve büyük gördüğümüz için onların sesini artık duyamıyoruz belki de. Peki, sizin Hasankeyf’e dair daha önce bir yakınlığınız veya oraya dair hissiyatınız, gidip gelmişliğiniz var mıydı? Yoksa bu haberi aldıktan sonra mı bu proje doğdu? Biliyorsunuz Hasankeyf, “on andoff’’ dediğimiz bazen devam eden bazen bir anda duran bir proje. Çünkü yatırımcılar, yatırımcı ülkeler projeden çıkıyor, proje duruyor sonra bir daha başlıyor... Orada yaşanacak potansiyel kültürel kayıp, tarihsel kayıp, epidemik yaşam hali beni kişisel olarak çok ilgilendiriyordu. O yüzden yurt dışındayken de Türkiye’ye döndükten sonra da devamlı takipteydim. Birincisi zaten ben de bölge insanıyım. Diyarbakır’da doğdum, babam Silvanlı, annem Mardinli. Hasankeyf, bu üçgenin ortasında. Dolayısı ile hem çocukluğumda çok iyi bildiğim bir bölge hem de bu konuyu çok takip ettiğim, sık sık gittiğim bir bölge. Yani oraya aşinayım ve durumları yakından takip ediyordum... Hatta benim için o kadar önemli ve değerli ki ilk kısa filmimin konusu Hasankey’te geçmediği halde orada çektim. Aslında başka bir filme hazırlık yaparken bir anda barajın bitimine dair gelen resmi söylem üzerine burası yok olmadan kayıt altına almak istedim. Çünkü bütün bunların dışında yani bölge insanı olmam, oraya çok gidip gelmem, durumla yakından ilgilenmem dışında bireysel seviyede de Hasankeyf benim için çok özel. Oraya gittiğimde başka bir şey hissediyorum. Yani biraz belki mistik diyebileceğim tam tarif edemeyeceğim bir duygu haline sokuyordu beni. Hâlâ daha sokuyor. Düşüncesi bile! O hali bir daha yaşayamama paniği aslında beni bu filmi çekmeye yönelten şeylerden bir tanesi. Şunu biliyorum birçok film yapan arkadaşımız zaten Hasankeyf’i çektiler, çekiyorlar ama ben benim için bir şey yapmak istedim. Benim için başlayan ama sadece benim için olmayan o haliyle göremeyecek, tadamayacak insanlarla da paylaşabileceğim bir şey yapmak istedim. Aslında çıkışı tamamen bununla ilgiliydi. Bu tip yapımlarda aslında yönetmen ön planda oluyor ama arkada bir ekip de var. Onların da emeğini analım istiyorum. Nasıl bir ekiple çalıştınız? Biraz anlatabilir misiniz? Öncelikle ben bütün filmlerde bir yönetmenin tek başına başarısı olduğunu inanmıyorum. Bu tamamen bir ekip işi. İster kurmaca ister belgesel ister kısa olsun inanılmaz bir ekip işi var. Ekipte herhangi bir şeyin aksaklığı ya da özensizliği bütün filmi etkiliyor. Bu vesileyle sizin de huzurunuzda bütün ekip üyelerine bir kez daha çok teşekkür ediyorum.Aether filminde çok güzel ve çok uyumlu bir ekiple beraber çalıştık. Peki,Hasankeyfte taşınan son yapı Zeynel Bey Külliyesi miydi? Hayır, ondan sonra da bir şeyler taşındı. Şansımıza ben filmi çekmeye karar verdikten sonra Zeynel Bey Türbesi’nin taşınma planları konuşuluyordu. Belki gittiğimiz zaman denk gelir ve biz de çekebiliriz diye türbenin taşınma tarihini öğrenmek istedim. Ona göre çekim günlerimizi planlamayacaktık, plansız bir şey yapıyorduk ama insan yine de öğrenmek istiyor. Fakat güvenlikten dolayı Zeynel Bey Türbesi’nin ne zaman taşınacağı belli değildi. Tesadüfen biz uçaktan indikten bir iki saat sonra Kültür Bakanlığı’ndan ertesi sabah türbenin taşınacağı haberini aldık. Bize çok güzel bir hediye oldu. Bildiğim kadarı ile Zeynel Bey Türbesi’nden sonra Yeni Hasankeyf’e üç dört şey daha taşındı. Zeynel Bey’in önemi şuydu: Tarihte ikinci kez bu kadar büyük bir yapı yerinden kesilerek tekerlerle taşındı ve başka bir yere oturtuldu. Dolayısıyla biraz tehlikeli de bir tanışmaydı. Geçtiğimiz yıllarda her sene festivale Hasankeyf’le ilgili filmler geliyordu. Bu sene de sizin belgeseliniz geldi ancak Hasankeyf sular altında kalıyor ve artık yok oluyor. Hasankeyf’le ilgili son belgeseli sizin çekmiş olabileceğinizi hiç düşündünüz mü? Düşünmedim. Umarım öyle olmaz ama tabii artık yok...Ben 2017’nin temmuz ortasında bitirdim çekimlerimi ve o dönem hâlâ çeken arkadaşlar vardı. Ama biz çekimleri bitirdikten birkaç hafta sonra bölgenin çok büyük bir alanına çekim yasağı geldi. Sadece çok küçük bir alanda çekime izin veriliyordu. Bütün bölgeyi çekebilmek adına biz son şanslı insanlardanız. Ama Zeynel Bey Türbesi’ni profesyonel olarak çeken tek ekibiz diye biliyorum. O gün sadece basın yayın kuruluşlarından çekim yapan arkadaşlar vardı. Son olarak filminiz BIFED haricinde başka festivallere de katıldı ve katılmaya da devam edecek diye biliyoruz. Bunlardan da kısaca bahsedebilir misiniz? Çok uzun, güzel bir listemiz var. Bu filmi yaparken bir şey bekleyerek yapmadık. Beklediğimiz tek şey yani amaç bir şey paylaşmaktı. Geri dönüşlerin bu kadar pozitif olması ve insanların onlarla paylaştığımız şeyleri hissetmeleri çok güzel oldu. Birçok festivalde, İsviçre'de çok saygıdeğer bir belgesel festivali olan VisionsduReél de gösterimde.Ayrıca sadece belgesel festivallerinde değil kurmaca belgesel festivallerinde de normal festivallerde de kurmacalarla yarışan bir film. O da bizim için çok hoş oldu, beklemediğimiz bir şeydi. Açıkçası filmi yaparken hangi kategoriye koyacağımı ben de bilmiyordum. Kurmaca elbette değil ama belgesel demek de başka bir şey. Ben bir akış çektim. O akış neyse o. Bir film bence bu ve onu bir kategoriye koymak zor geliyor. Deneysel yapılmış bir akış ve dolayısıyla belgeselden tutun kurmacadan deneysel film festivallerine ekolojiden bunla hiç alakası olmayan mimarlık film festivallerinde yarışıyor. Daha yeni Rotterdam’da dünyanın en büyük mimari film festivalinde ana seçkisindeydik. Bunun gibi çok büyük bir yelpazede filmin uluslararası dolaşımı devam ediyor. Türkiye’de de çok fazla festivale gittik. BIFED’de olmak ayrıca güzel çünkü bu konuda bizim anlatmaya çalıştığımız işi yapan festival sizsiniz. Çok mutluyuz Bu kadar çok festivalde olması sizin için büyük bir onur büyük bir gurur. BIFED 2020’de ana yarışma kategorisindeki tek yerli yönetmenle konuşmak benim için de ayrı bir gurur oldu. Son olarak söylemek istediğiniz bir şey var mı? Festival seçici komitesine bu ana yarışmaya bizi de aldıkları için çok teşekkür ederim. Türkiye’den seçilen tek film olduğumuzu bilmek beni ve ekibimi çok mutlu etti. Söyleşiniz ve ilginiz için çok teşekkür ederim. Direniş meydanlarının sesi hayata gözlerini yumdu
Işıl ÇALIŞKAN Ülkenin büyük sanatçılarından, işçinin, emekçinin yanında, meydanlarda sesi yankılanan Timur Selçuk, 74 yaşında yaşama veda etti. Sanatçının eşi Handan Selçuk, ölüm nedenine ilişkin yaptığı açıklamada, “Herhangi bir rahatsızlığı yoktu. Kalp krizinden öldüğünü düşünüyoruz” dedi. “Ayrılanlar İçin”, “İspanyol Meyhanesi”, “Bugün Yarın Daima” gibi unutulmaz şarkılara imza atan piyanist, besteci ve yorumcu Timur Selçuk, Türk sanat müziği bestecisi Münir Nurettin Selçuk ve tiyatro sanatçısı Şehime Erton’un oğlu olarak 2 Temmuz 1945’te İstanbul’da doğdu. Galatasaray Lisesi mezunu olan Selçuk, aynı zamanda İstanbul Belediye Konservatuarı piyano bölümünde de eğitimine devam etti. Paris'teki Ecole Normale de Musique de Paris'de bestecilik ve orkestra yönetimi bölümünden mezun olduktan sonra 1975'te Türkiye'ye dönen besteci, bu dönemde "Ayrılanlar İçin", "Sen Nerdesin", "Beyaz Güvercin" ya da "İspanyol Meyhanesi" gibi eserleri üretti.  ATTİLA İLHAN VE NÂZIM HİKMET ŞİİRLERİ BESTELEDİ Orhan Veli, Attila İlhan ve Nâzım Hikmet gibi şairlerin şiirlerinden bestelediği şarkıları seslendiren Selçuk, 1976'da İstanbul Oda Orkestrası'nı ve kendi öğrencilerini yetiştirdiği Çağdaş Müzik Merkezi'ni kurdu. Selçuk, Ankara Sanat Tiyatrosu'nda 10 yıl çalıştı, Bilgesu Erenus'un "Nereye Payidar" oyunu için besteler yaptı, Uğur Mumcu'nun "Sakıncalı Piyadesi"nin müziklerini üretti, ayrıca "804 İşçi", "Ferhat ile Şirin", "Şeyh Bedrettin Destanı", "Tak-Tik", "Küçük Adam Ne Oldu Sana", "Rumuz Goncagül" ve "Galilei-Galileo" adlı oyunların müziklerini besteledi. "Sarıpınar 1914", "Üç İstanbul", "Cahide", "Hakkari'de Bir Mevsim" gibi unutulmaz filmlerin fon müzilklerinde de Timur Selçuk'un imzası vardı. Usta sanatçı, 1998 yılında Kültür Bakanlığı'nca verilen Devlet Sanatçısı unvanını aldı. Selçuk’un en bilinen ezgileri arasında söz ve bestesi Sarper Özhan’a ait olan 1 Mayıs Marşı bulunuyordu. Selçuk, 2010 yılında 32 yıl sonra Taksim’de 1 Mayıs İşçi Bayramı’nda İşçi Marşı’nı piyanosuyla Taksim Meydanı’nda çalmıştı. Geriye unutulmaz eserler bırakan Selçuk’u yakınları anlattı… ÜLKECE ARAYIŞLARIMIZI YETKİNLİKLE CEVAPLADI  Müzisyen Taner Öngür: Ülkemiz için çok önemli bir müzik adamıydı. Babasından gelen gelenekle kendi çağdaş yaklaşımlarını birleştirerek çok iyi müzikal dersler verdi. Film müzikleri, tiyatro müzikleri… Klasik Batı müziği geleneğini Türk Müziğiyle çok iyi bağdaştırarak eserler vermiş birisi. Türkçe şarkı yazarlığı konusunda çok önemli bir isim. Devrimci ve aydın duruşu, özellikle 80 öncesi tavırları araştırmakla bitmez. Dolu dolu bir hayat. Yaptığı her şey bir ders esasında. Geçmişle geleceği, ortasında olduğumuz Batı ile Doğuyu çok iyi bilerek, arayışlarımızın çoğunu yetkinlikle cevaplayarak, aramızdan ayrıldı. Çok ciddi bir insandı, biraz da sinirliydi hatta. Serap Yağız’la tiyatro şarkıları diye bir albüm yapıyorduk. Yıllardan beri bir hukukumuz var kendisiyle. Telefon edip projeyi anlattım. “Tanerciğim tiyatrocular söylüyorsa olmaz, onlar şarkıları bozar” dedi. Gerçi kendisi de tiyatrocularla birçok iş yapmış. Çok titizdi yaptığı şeylerle ilgili. Hakkı da, o kadar kafa patlatmış, bestelemiş. Bu haklı bir davranış. Ciddiyetinden kastım bu. Yaptığı işi ciddi ele alırdı. Soylu bir geleneğin devamıydı, geleceğe köprüler kurdu. Hepimizin ders alması gerekiyor. SAZIYLA SÖZÜYLE ÖLÜMSÜZ KALACAK  Piyanist Çiğdem Erken: Türk Müziği büyük bir ustasını kaybetti. Konservatuvar yıllarımda piyano başında şarkı yazan, aynı zamanda da tiyatroya sevdalanmış bir piyanist olarak en büyük ilham kaynaklarımdan biriydi. Ankara Devlet Operası’nda bulunduğu bir dönem kendisi ile tanışıp, yapmak istediklerim hakkında fikirlerini alma şansına erişmiştim. İdealist bir müzisyendi. Çıtası hep en yükseklerdeydi. Şiirlere, şairlere, tiyatro metinlerine yaklaşımı ile olağanüstü güzellikte şarkılar yazmıştır. Popüler müzik alanında verdiği eserler de içerdiği müzikal ve estetik yaklaşımlar açısından benim için ders niteliğindedir. Sazıyla, sözüyle ölümsüz kalacaktır. Işıklar içinde uyusun. Çok üzgünüm. DOKUNMADAN SEVMEYİ ÖĞRETMİŞTİ, ÖYLE OLACAK  Müzisyen Burhan Şeşen: Timur Ağabey ile tanışmamız 1974 yıllarına uzanır. Rahmetli Atilla Özdemiroğlu ve Şanar Yurdatapan ile kurdukları Şat Yapım şarkılarımızı ilk kayıt ettiğimiz yerdi. Sonrasında sahibi olduğu Çağdaş Müzik Merkezi’nde şan ve solfej dersleri aldık. Bugüne kadar da usta çırak ilişkimiz hep sürdü. Oğlum Serhan’ı kaybettiğimde Timur Ağabey ziyaretime geldi. “Burhan bundan sonra dokunmadan sevmeyi öğreneceksin” dedi. O günden beri tüm kaybettiklerimiz için öyle yapmaya çalışıyorum. GENÇLERİN SESİNE SES VERDİ  Müzik tarihçisi Murat Meriç: Timur Selçuk’u anlatmaya, Türkiye’de popüler Batı müziğinin gelişim yıllarında attığı cesur adımla başlamak gerek: ‘60’lı yılların sonuna doğru, yabancı şarkılara Türkçe söz yazmak suretiyle oluşturulmuş “aranjman” şarkılar ve türkülerin Batı müziği enstrümanlarıyla yorumlandığı Anadolu-pop düzenlemeleri arasında, çağdaş şairlerin şiirleri üzerine yaptığı bestelerle adını duyurdu ve sadece kendine değil, pop müziğe de yeni bir yol çizdi. Ümit Yaşar Oğuzcan, Faruk Nafiz Çamlıbel, Attilâ İlhan, Nâzım Hikmet, Orhan Veli ve daha nice şairin pek çok şiiri, onun bestelediği şarkılar aracılığıyla insanlara ulaştı. Bir yandan düzenlemeleriyle pop müziğe can verirken orkestrasıyla dönemin önemli sanatçılarına eşlik etti, ana arteri güçlendirdi. ‘70’li yılların ikinci yarısında, piyanosunun başına geçerek devrimci şarkılar ve marşlar söyledi, alanlarda özgürlük sloganları atan gençlerin sesine ses verdi, onların sloganlarını güçlendirdi. 2010 yılında 1 Mayıs İşçi Bayramı’nda yeniden Taksim’e çıkıldığında, alanda, “1 Mayıs Marşı”nı söylemek için piyanosunun başındaydı. Üç yıl sonra, aynı alanda Gezi hareketini destekledi, direnişçi gençlere selam çakan bir şarkı yaptı. Babası Münir Nurettin Selçuk’tan devraldığı mirası yarına aktardı, onun şarkılarını yeniden düzenledi, kurduğu İstanbul Oda Orkestrası’yla bilhassa ‘80’li yıllarda önemli işlere imza attı, o yılların karanlığını dağıttı. Ayrıca klasik Batı müziği alanında eserler verdi, bir pop operaya imza attı, tiyatro ve film müzikleri besteledi. Yetiştirdiği müzisyenler cabası: Melih Kibar’dan Hayko Cepkin’e uzanan onlarca isim! Tek tek anlatmaya kalksam çok uzar, yerinin doldurulamayacağını söyleyerek sözlerimi sonlandırayım. Tanıdığım, tanıştığım için gururlandığım, bir dönemine şahit olduğum bir isim. Şarkıları her ânımda yanımdaydı: “Halet Rezâki’nin Şarkısı’yla eğlendim, “Beyaz Güvercin”le ilan-ı aşk ettim, “Ayrılanlar İçin”le ağladım, “İspanyol Meyhanesi’yle efkârlandım, “Güneşin Sofrasında Söylenen Türkü”yü her dem “dostların arasında” coşkuyla söyledim. Bundan sonra da hayatımın her döneminde onun şarkıları hep yanımda olacak. Ardında bıraktıkları bizden sonra da dinlenecek, kuşakları besleyecek. Türkiye, çok önemli bir değerini kaybetti. Şaşkınım ve çok üzgünüm. Kültürel mekânlar AVM’lerle bir tutuluyor
IŞIL ÇALIŞKAN Pandeminin kültür sanat dünyasında açtığı yara derinleşiyor. İkinci dalga önlemleri kapsamında hükümetin kültürel mekânlara getirdiği saat 22.00 kısıtlaması işletmecilerden tepki gördü. Bu saatin kültürel etkinliklerin en aktif olduğu saatler olduğunu söyleyen mekân sahipleri “Gücümüz kalmadı” diyor. Tiyatro, sinema ve konser mekânı işletmecileriyle konuştuk. EN ÇOK BİLET SATIŞI AKŞAM SEANSIDIR Beyoğlu Sineması’nın işletmecisi Utku Ögetürk: Sinema salonlarının zaten hali ortada. Birçok salon işlerine devam edebilmek için gerekli seyirci hasılatına sahip değil. Sağlık çok daha önemli ama sinema salonlarının en çok bilet satışı akşam seansıdır. İnsanlar genelde mesaisi bittikten sonra ya da öğrenciler okulları bittikten sonra sinema salonunu tercih ederler. Salondaki günlük seyirci rakamımız 150-200’den 20-30’a kadar düşmüş durumda. Ve bu sayının yüzde 60-70’i de akşam saatleri seansıydı.Hükümetin yapması gereken birçok Avrupa ülkesinde olduğu gibi kültürel etkinlik salonlarını tamamen kapatıp bir şekilde bir fonlama ve destek paketi çıkması. Türkiye ekonomik açıdan buna hazır olmadığı için muhtemelen böyle bir şey yapılamıyor. Bunlar sonucunda gücü azalan sinema salonlarının çok da fazla devam edebilirlik şansı gözükmüyor. 4-5 AYA ÇÖZÜLMEZSE KAPATACAĞIZ BOVA Sahne’nin işletmecisi Ahmet Bawer Aydemir: Şu anda açık durmamızın bir anlamı kalmadı. İnsanlar akşam 20.00, 21.00, 22.00’den sonra geliyor. 22.00’de kapatmamız demek zaten dükkânı kapatmamız demek. Ne yapacağımızı hiç bilmiyoruz. Herhalde iki aya kalmaz bir sürü yer kapanır. Mekânın ömrünü uzatmaya çalışıyoruz şu anda bunu da taşıma suyla yapıyoruz. Bu süreç 4-5 ay sonra hala çözülmemiş olmazsa büyük ihtimalle kapatmak zorunda kalacağız. TEMEL SORUN EĞLENCE ALGISI Moda Sahnesi’nin işletmecisi Kemal Aydoğan: Bir lokanta, bir kafe gündüz 12.00’de açılıp 22.00’ye kadar faaliyetini 10 saat boyunca sürdürebilirken 20.30’da açılan tiyatrolar oyunun süresi ne olursa olsun 22.00’de kapanmak zorunda. Bu denklemdeki tuhaflık tiyatronun bir işyeri olarak ‘eğlence’ sektörünün içinde sayılmasından kaynaklanıyor. Tiyatroyu bir sanat dalı olarak algılayamayan, kendine has işletme yordamı olduğunu düşünemeyen anlayışın toptancı davranışının yarattığı sıkıntıları gidermek ise hep biz tiyatro yapanların, özel tiyatro salonu “işletenlerin” omzuna yükleniyor. Binlerce insanın girdiği AVM’lere göre planlandığı aşikâr bu tedbirlerin devlet katında sanatın nasıl algılandığını göstermesi açısından önemli ipuçları sunduğunu düşünüyorum. Tiyatronun ayrı yeri ve yapısının bu tür tedbirler alınırken gözetilmesinin gerekliliğini bir kez daha vurgulayalım. The Queen's Gambit: Uzun Bacaklı Sinek
The Queen's Gambit mini dizisi Netflix’te sessiz sedasız yayınlandı, şans eseri play tuşuna basanlar sürpriz bir şekilde başından ayrılmak istemedikleri bir dünyada kalakaldı çünkü dizi tek kelimeyle şahaneydi. Walter Tevis'in 1983 tarihli aynı adlı romanına dayanan bu dramatik mini dizide, hedefi dünyanın en büyük satranç oyuncusu olmak olan Beth Harmon isimli satranç dâhisi öksüz bir kızın, sekiz ila yirmi iki yaşları arasında alkol, ilaç bağımlığı ve duygusal güçlüklerle mücadele ettiği yaşam öyküsünü izlemekteyiz. Ve bunu 64 kareden oluşan, 8x8 geometrik koordinat düzlemi olan bir pano üzerinde yapmaktayız. Dizinin hakkında yazılan yazılarda bir cümle ile geçiştirildiğini görünce üzüldüğüm ve aslında bu dizinin neden bu kadar iyi olduğunun ilk sebebini size söyleyeyim; Walter Tevis. UYARLANDIĞI ROMAN HARİKA Amerikalı romancı ve kısa öykü yazarı olan Walter Tevis’in altı romanından üçü büyük prodüksiyonlu The Hustler, The Color of Money ve The Man Who Fell to Earth olarak sinema filmleri haline getirildi. Yazarın en sevdiğim romanı ise 25’inci yüzyıl New York’unda geçen, Fahrenheit 451’e yakınlığı ile bu türün devamı niteliğinde düşünebileceğimiz, azalmakta olan insan nüfusunun bulunduğu dünyada robotlarla bir gelecek kurgulamış olan, 1980 yılında yayınlanan Mockingbird. Walter Tevis, The Queen’s Gambit romanında, şair William Yeats’in "The Long-Legged Fly" (Uzun Bacaklı Sinek) isimli şiirinden alıntı yapmış. Büyük zihinlerin gelişmesinde sessizliğin oynadığı rolle ilgili olan bu şiirin kıtalarında Julius Caesar, Troia'lı Helen ve Michelangelo betimlemeleri bulunmaktadır. Yazarın bu alıntısını romanı için ipucu olarak görebiliriz. SATRANÇTA RUSLARIN ÜSTÜNLÜĞÜ ÖN PLANDA Sovyet karşıtlığına ve antikomünizme prim vermeyen bir Amerikan senaryosu görmeyeli uzun zaman olmuştu. 1950'lerin ortasından 1970'lere doğru uzanan ve arka planında dönemin Soğuk Savaş izlerinin hissedildiği dizinin son bölümde 1968 Moskova’da gerçekleşen satranç müsabakası sırasında, kimseyi rencide etmeden, titiz bir saygınlıkla seyirciye gerçekleri resmetmesi ile satrancın Rusya’da kültürel olarak benimsenmesinin, ülkenin tarihsel sürecinde, edebiyatında, politik sahnelerinde ve en önemlisi toplum içinde ne denli önemli bir yere sahip olduğunu göstermesi ayakta alkışlanacak türdendi... Diziyi birkaç kelime ile tanımla deseler; feminizm, satranç, uyuşturucu ve alkol derim. Satranç tahtasında olağanüstü bir yeteneğe, müthiş bir hafızaya ve ustalığa sahip olan, saldırgan açılışları ve imzalı finalleri ile var olan bir kadının gerçek hayatta tam tersi bir yıkım içinde olması karakteri çok daha ilginç kılmış. Bu tezat, dâhilik olarak okunabilir ama aynı zamanda satranç tahtasının aslında onun için bir kaçış sahası olduğu şerhini de koyarak. İLERİ SEVİYE SATRANÇ SAHNELERİ HAKİM 16’ncı yüzyıl sonları Püriten dünyasında Hristiyanlığa muhteşem bir bakış sunan psikolojik gerilim türündeki “The VVitch: A New-England Folktale” filmindeki performansı ile kendisine hayran bırakan Anya Taylor-Joy’u hatırlarsınız. Taylor-Joy utangaç, güvensiz ve öfkesi başta olmak üzere aslında kendini tutan satranç dehası Beth’i öyle bir canlandırmış ki kendisini izlemeye doyamadım. Satranç oynama şekli gibi keskin ve karşı tarafı ezip geçmek için tasarlanmışçasına bir konuşma şekli olan, satranç provalarını kafasının içinde tavanda hayal ettiği satranç tahtasına dik dik bakarak yapan, kazanmak için sonsuz kombinasyonları zihniyle hareket ettiren, kendini izole etmiş bir dahi kadın. Bu sahneleri izlerken Stefan Zweig’ın Satranç romanının baş karakteri olan Dr. B ve onun kendi zihninde yaptığı binlerce satranç oyununun geldiğini de söylemeliyim. Ayrıca dizideki satranç sahnelerinin mükemmel sinematografisi ve kurgusu haricinde, oyunun içeriğinin güvenilirliğini ve başarışını bu sahnelerin Garry Kasparov ve Bruce Pandolfini‘nin danışmanlığında çekilmiş olduğu gerçeğine borçluyuz... Son olarak, Succession dizisinden sonra en iyi final bölümünü izledim diyebilirim. Kendiliğinden gelen bireyci Amerikan özgüvenine karşın, kolektif hareket eden Sovyet kuralcılığı ve baskıcılığının çarpıştığı sahneler zeki ve heyecanlıydı. Beth’in özgür kadın gücüyle dönemsel Amerikan siyasetinin maşası olmayı reddetmesi de dizinin entelektüelliğinin muhteşem dışavurumu olarak okunmalı. CHP'li Kuşoğlu: Mimar Sinan Güzel Sanatlar Üniversitesi'nde 446 sanat eseri kayıp
Cumhuriyet Halk Partisi (CHP) Genel Başkan Yardımcısı ve Ankara Milletvekili Bülent Kuşoğlu, Mimar Sinan Güzel Sanatlar Üniversitesi Resim ve Heykel Müzesinde yer alan 12 bin 378 sanat eserinden 42'si çalıntı olmak üzere toplamda 446 eserin kayıp olduğunu ve buna ilişkin suç duyurusunda bulunacaklarını duyurdu. '4 BİN 24 TABLO ENVANTERE ALINMAMIŞ' Plan ve Bütçe Komisyonu Üyesi, Ankara Milletvekili Bülent Kuşoğlu, beraberindeki komisyonun diğer CHP’li üyeleri Emine Gülizar Emecan, Kamil Okyay Sındır ve Cavit Arı ile birlikte TBMM’de basın toplantısı düzenledi. Kuşoğlu, Mimar Sinan Güzel Sanatlar Üniversitesi için hazırlayarak, TBMM'ye sunduğu rapora ilişkin değerlendirmelerde bulundu. Genel Başkan Yardımcımız Bülent Kuşoğlu basın toplantısı gerçekleştiriyor https://t.co/b6zrZeT8np CHP’li Kuşoğlu, Sayıştay’ın 2018 yılında TBMM’ye sunduğu Mimar Sinan Güzel Sanatlar Üniversitesi Raporu’na göre, 4 bin 24 tablonun ayırt edici özellikleriyle envantere alınmadığı ve durumun yolsuzluğa açık olduğunu, 404 tablonun da müzede bulunmadığını söyledi. Konuyu sordukları Milli Eğitim Bakanı ve YÖK Başkanı’nın yetkili olmadıklarını ifade ettiklerini söyleyen Kuşoğlu, savcılığa suç duyurusunda bulunacaklarını bildirdi. 'BU BÜYÜKTE YOLSUZLUĞU İKİ GÜVENLİK GÖREVLİSİ YAPAMAZ' CHP Genel Başkan Yardımcısı ayrıca, “Toplam olarak 446 tane sonuçta kayıp sanat eseri var Mimar Sinan Üniversitesi Güzel Sanatlar Müzesi'nde. 4 bin 24 de sorunlu yani her an kaybolabilecek sanat eseri söz konusu. İki yıldır bu konuda bir şey yapılmıyor. Basından öğrendiğimiz kadarı ile iki tane güvenlik görevlisi ile ilgili ihbarda bulunulmuş. Bu kadar büyük yolsuzluğun, hırsızlığın, çalıntı eserin iki güvenlik görevlisi tarafından yapılması mümkün değil” dedi. Timur Selçuk’un ardından veda mesajları: Unutulmaz şarkıları ve anılarıyla uğurlanıyor
Ülkenin büyük sanatçılarından, işçilerin, emekçilerin yanında meydanlarda sesi yankılanan büyük sanatçı Timur Selçuk, 74 yaşında yaşama veda etti. Yaşamını yitirdiği haberi ardından Timur Selçuk, Twitter’daki Türkiye gündemleri arasında birinci sıraya çıktı. Selçuk’un ardından birçok isim başsağlığı mesajları yayınladı. O mesajlardan bazıları şöyle: #TimurSelçuk u kaybettik. Anısına saygıyla... pic.twitter.com/58TyCseLF8 #TimurSelçuk'a sevgi ve saygıyla...  1978 ODTÜ Konseri "Hey devrimci, devrimci..." pic.twitter.com/IjNhxcpRvT Timur da gitti. Yapraksız kalıyor sanat ağacı yavaş yavaş. Nur içinde yatsın. Zihnimize kazılı birçok beste ile hep hatırlayacağımız müzisyen #TimurSelçuk'a Allah'tan rahmet diliyorum; yakınları, sevenleri ve sanat camiamıza başsağlığı dilerim. pic.twitter.com/ruZkVdwGWd 1 Mayıs marşının özgün kaydını dinlediğimizi hatırlıyorum, lise yıllarımızda gizli gizli. Sonra ''Deniz Gezmiş, Mahir Çayan devrim için öldüler'' diye kalbimizin tam içine işlediği Dev-Genç marşı. 'Ne duruyorsun be, at kendini denize' ve İspanyol meyhanesi. Ah be #TimurSelçuk https://t.co/7q8EcYUv3w Sevgili Timur Selçuk hocam hakka yürüdü. Sadece değerli bir sanat insanı değil “güzel insan” olarak da hayatımıza anlam katan #timurselçuk Nur içinde uyusun. Çok üzgünüm pic.twitter.com/1PRMwOXJ17 “İnsanı en son sesi terk eder.” demişti.  Piyanist, besteci ve yorumcu büyük üstad #TimurSelçuk'u kaybettik. Mekanı cennet olsun. pic.twitter.com/vyESBtxWu6 Büyük usta, büyük sanatçı, DİSK Kültür Merkezinin ve DİSK Korosunun kurucusu, Türkiye işçi sınıfının müzisyeni #TimurSelçuk'u kaybetmenin üzüntüsünü yaşıyoruz. Sesi meydanlarda, grev ve direniş çadırlarında, yankılanmaya devam edecek pic.twitter.com/FsHwDDU88m Uzun yıllar sonra Taksim’deki 1 Mayıs kutlamasında piyano başında,..Sahnedeki müzisyenler arasındayım,coşku ile 1 Mayıs marşını söyledik. Ödül gibiydi..Saygı ve sevgi ile #timurselcuk pic.twitter.com/CiW0GjTLQG Ah biriciğim #TimurSelçuk veda etmiş! pic.twitter.com/RDwwbycg8q Bu demde bir Timur Selçuk geçti Aşk ile #timurselcuk '80 darbesinin karanlığı sürüyordu, Çankaya Sineması'nda verdiği konseri izlemiştim. Öyle yaşayan bir salon daha görmedim. İnsan seli Şili Meydanı'na taşmıştı. Karantinalı Despina, İspanyol Meyhanesi, Beyaz Güvercin. Ekonomi Tıkırında... Her şarkı kaç hayat.#TimurSelçuk Büyük usta Timur Selçuk'u kaybettik. Bize armağan ettiği muhteşem eserler için minnetlerimizi sunuyor, anısı önünde saygıyla eğiliyoruz.https://t.co/PFRJjQH49R #TimurSelçuk #TimurSelçuk anısına... pic.twitter.com/MDw54UoohO Sevgili hocam. Gitmenize üzülsem de hak vermeden de edemiyorum. Öğrenciniz olmak, müziğinize tanık olmak ve her daim isminizi anmaktan gurur duyuyorum. Kıymetinizi bilene verdiğiniz emekleriniz için, sonsuz teşekkürler. #timurselçuk Sanatçı Timur Selçuk yaşamını yitirdi
Piyanist, besteci, yorumcu ve orkestra şefi, sanatçı Timur Selçuk yaşamını yitirdi. Ümit Yaşar Oğuzcan, Orhan Veli, Attilâ İlhan ve Nâzım Hikmet gibi büyük şairlerin şiirlerinden bestelediği şarkılarını seslendiren Timur Selçuk, 74 yaşında hayata veda etti. Selçuk'un eşi Handan Selçuk ise ani ölümün ardından açıklama yaptı.  CNN Türk'e konuşan Selçuk "Dün gece en son saat 11.30'ta beraberdik. Sabaha karşı da ölü bulduk, Herhangi bir rahatsızlığı yoktu. Kalp krizinden öldüğünü düşünüyoruz" dedi. Timur Selçuk'un kesin ölüm nedeni henüz bilinmezken cenaze töreni bilgileri de netleşmedi. Timur Selçuk’u kaybettik. Datça Belediyesi'nden yapılan açıklamada ise, "Büyük usta Timur Selçuk'u kaybettik. Bize armağan ettiği muhteşem eserler için minnetlerimizi sunuyor, anısı önünde saygıyla eğiliyoruz" ifadeleri kullanıldı. Kadıköy Belediye Başkanı Şerdil Dara Odabaşı ise Twitter'dan yaptığı paylaşımda, "Türk Müziği’nin önemli isimlerinden ve Kadıköylü komşumuz değerli Timur Selçuk’un vefat haberini üzülerek aldım. Kendisine Allah’tan rahmet, ailesi ve tüm sevenlerine baş sağlığı diliyorum" dedi. İBB Başkanı Ekrem İmamoğlu da Timur Selçuk'un ardından şu mesajı yayınladı: Zihnimize kazılı birçok beste ile hep hatırlayacağımız müzisyen #TimurSelçuk'a Allah'tan rahmet diliyorum; yakınları, sevenleri ve sanat camiamıza başsağlığı dilerim. pic.twitter.com/ruZkVdwGWd Selçuk’un en bilinen ezgileri arasında söz ve bestesi Sarper Özhan’a ait olan 1 Mayıs Marşı bulunuyor.  Selçuk'un en bilinen eserlerinden bir diğeri ise şair Faruk Nafiz Çamlıbel'in "Sen nerdesin?" şiirine yaptığı bestedir. Şarkı şöyle:  TİMUR SELÇUK KİMDİR? Türk sanat müziği bestecisi Münir Nurettin Selçuk'un oğludur. Beş yaşında piyano çalmaya başlamış, yedi yaşında ilk konserini vermiştir. Galatasaray Lisesi mezunudur. Aynı zamanda İstanbul Belediye Konservatuvarı piyano bölümüne de devam etmiştir. Paris'teki École Normale de Musique de Paris'te bestecilik ve orkestra yönetimi bölümünden mezun olduktan sonra 1975'te Türkiye'ye dönmüştür. "Ayrılanlar İçin", "Sen Nerdesin", "Beyaz Güvercin" ya da "İspanyol Meyhanesi" gibi parçaları bu dönemimin şarkılarıdır. Ümit Yaşar Oğuzcan, Orhan Veli, Attilâ İlhan ve Nâzım Hikmet'in şiirlerinden bestelediği şarkıları seslendirmiş, 1976'da İstanbul Oda Orkestrası'nı ve kendi öğrencilerini yetiştirdiği Çağdaş Müzik Merkezi'ni kurmuştur. Ankara Sanat Tiyatrosu'nda 10 yıl çalışmış, Bilgesu Erenus'un "Nereye Payidar" oyunu için besteler yapmış, Uğur Mumcu'nun Sakıncalı Piyade'sinin müziklerini yapmış, ayrıca "804 İşçi", "Ferhat ile Şirin", "Şeyh Bedrettin Destanı", "Tak-Tik", "Küçük Adam Ne Oldu Sana", Rumuz Goncagül ve "Galilei-Galileo" adlı oyunların müziklerini yapmıştır. "Sarıpınar 1914", "Üç İstanbul", "Cahide", "Hakkari'de Bir Mevsim" gibi filmlere de fon müziği bestelemiştir. 1998 yılında Kültür Bakanlığı'nca verilen Devlet Sanatçısı unvanını almıştır. Selçuk, 1992’de yaptığı söyleşide BBC Türkçe'den Ayça Abakan'a, müzik yaşamının 25'inci yılında çıkardığı yeni albümü, yaşamını ve babası Münir Nurettin Selçuk'la ilişkilerini anlatmıştı.  ALBÜMLERİ Timur Selçuk ve Orkestrası (1974) İspanyol Meyhanesi (1974) Timur Selçuk (1977) Tak Tik (1979) İstanbul Oda Orkestrası eşliğinde; Timur Selçuk, (1979) Dünden Bugüne (1982) Timur Selçuk – 3 (1986) Bir Uzay Masalı - Pop Opera, (1991) 25. Yıl (1992) Seçkiler (2000) Abdülhamit Düşerken (2004) Babamın Şarkıları, (2004) Bedreddin (2005) 45'LİKLER Ayrılanlar İçin - On Dit, (1964) İnme - Çoban Çeşmesi (1969) Derbeder Ömrüm - Köylü Kızı (1970) Böyledir Akşamları İstanbul'un - Rıhtımda, (1970) Viens Regarder Le Soleil, (1971) Bugün Yarın Daima - Kadın Kadın (1972) Yaşayamam Sensiz - Sevmek Delilik (1972 – 1974) İspanyol Meyhanesi - Beyaz Güvercin (1972) Duyar mısın? - Kara Sevda (1972) Sıla Güneşi - Ben Gamlı Hazan Sense Taze Bahar (1972) Kırık Kalpler - Oy Be Nenem (1973) Panayır Günü - Yaralı Ceylan (1973) Sen Nerdesin - Tu Seras Un Concerto (1974) Hürriyete Doğru - Karantinalı Despina (1974) Pireli Şarkı – Memet (1975) Dönek Türküsü – Özgürlük (1978) AKP'liler kültür-sanat vakfı kurdu: Yönetiminde inşaatçı Kalyoncu var
Resmi Gazete’de bugün yayımlanan, Kültür ve Turizm Bakanlığı Vakıflar Genel Müdürlüğü’nün ilanına göre, merkezi İstanbul’da olan “Yeni Sanat Vakfı” kuruldu. Dizi yapımcısı Mustafa Fener’in, 90 bin TL mal varlığı ile kurduğu vakfın yönetim kurulu şu üyelerden oluştu:  Cumhurbaşkanlığı Sözcüsü İbrahim Kalın, eski Beyoğlu Belediye Başkanı ve Kültür ve Turizm Bakan Yardımcısı Ahmet Misbah Demircan, karikatürist, oyuncu ve film yapımcısı Hasan Kaçan, 15 Temmuz darbe girişimi sırasında şehit olan Erol Olçok’un kardeşi Arter Reklam Ajansı’nın yönetim kurulu başkanı Cevat Olçok, kamu kurumlarından aldıkları pek çok ihalelerle dikkat çeken Gürsoy Grup Yönetim Kurulu Başkanı Hasan Gürsoy, Kalyon İnşaat’ın yönetim kurulu üyesi Mehmet Kalyoncu ve dizi yapımcısı Mustafa Fener. Vakfın amacı vakıf kuruluş ilanında şöyle tanımlandı: “Kadim medeniyetimizin yapıtaşları ve değerleriyle beslenen evrensel bir kültür sanat anlayışından güç alarak, eğitim ve üretim odaklı yaklaşımı ile Türkiye’nin kültürel sanat ekonomisine katkı sağlamak ve vakıf senedinde yazılı diğer amaçları gerçekleştirmek”. "FİKRİ İKTİDARIMIZI TESİS EDEMEDİK" Sosyal ve kültürel alandaki iktidar konusunda sıkıntıların olduğunu zaman zaman dile getiren Cumhurbaşkanı Recep Tayyip Erdoğan, Ekim ayında yaptığı bir açıklamada özetle şunları söylemişti: “Fikri iktidarımızı hâlâ tesis edemedik. Hiç kimsenin bu fikri iktidar arayışından rahatsız olmaması gerekir. Gerçek iktidarın, fikri iktidar olduğunu biliyoruz. Şahsen bu konuda kendimi biraz mahzun hissediyorum. Samimi bir muhasebeyle, 18 yılda her alanda tarihi eserlere, hizmetlerle imza attığımızı ama eğitim ve öğretimde, kültürde arzu ettiğimiz ilerlemeyi sağlayamadığımızı düşünüyorum.” Hayalimdeki CD’yi duyarak çaldım
Öykü Özfırat “Sanatta Üstün Yetenekli Çocuklar Yasası”ndan yararlanan son “Harika Çocuk” olarak tanınan Emre Yavuz’un ilk albümü, “Rachmaninoff” müzikseverlerle buluştu. Sanatçının Türkiye ve Avrupa’da çok sayıda şehirde verdiği konserlerde repertuvarında yer verdiği parçaların yorumlandığı albümde Rachmaninoff’un 2. Piyano Sonatı (Op. 36) ve 10 Prelüd (Op.23) eserleri yer alıyor. Kariyerine Avrupa’da devam eden Emre Yavuz ile konuştuk. ► “Harika Çocuklar Yasası” olarak bilinen “Güzel Sanatlarda Fevkalâde İstidat Gösteren Çocukların Devlet Tarafından Yetiştirilmesi Hakkında Kanun” kapsamından yararlanan son öğrenci siz oldunuz. Erken yaşta müziğe başlamanın size etkisi nasıl oldu? O yaştan itibaren mesleğinizin ne olacağını bilmek insanı dönüştüren bir süreç. Çok küçük yaştan itibaren düzenli çalışma disiplini edinmiştim. Benim açımdan zor olan sekiz yaşımdan itibaren evimden ayrı yaşamaya başlamam oldu. Müzisyen olma yolunda beni asıl zorlayan ve yoran, müzik ve çalışmayla ilgili kısmı değil, “evim” diyebileceğim yerin ya da konseptin çok kaygan olmasıydı.  30 PİYANO ARASINDAN EN ÇEKİCİSİNİ KULLANDIM  ► İlk albümünüz ‘Rachmaninoff’ dinleyiciyle buluştu. Hazırlık sürecinden kısaca bahseder misiniz? Rachmaninoff albümünü Aralık 2019’da, Bösendorfer’in Piyano fabrikasında yaptım. Son on yıl içinde verdiğim konserlerin, turnelerin ve kazandığım yarışmaların hepsinde Rachmaninoff büyük rol oynadı. Bu birikimi kalıcılaştırmak ve bir kayıtla kalıcılaştırmak ve nihayete erdirmek istedim. Kayıttaki iki eser de oldukça sarsıcı ve ağır, bunları hayal ettiğim sound’da çıkarabilmek için fabrikadaki otuz-kırk piyano arasından bence en çekici, en puslu ve şarkılı olanını kullandım. Kaydı yaparken yarı trans halinde gibiydim, dinlemeyi hayal ettiğim CD’yi duyarak çaldım. Kayıtlar ilk elime ulaştığında ise artık bu iki eseri kafamın içinde duyduğum haliyle gerçekte de dinleyebileceğim için çok duygulandım.  ► Önümüzdeki günlerde konser, turne gibi programlarınız belli mi? Kasım’da İstanbul Tiyatro Festivali’nde Meltem Cumbul, Mert Fırat ve Özüm Günöz’le “Ben Milena” adlı, Kama ve Milena’nın mektuplaşmaları üzerine müzikli bir projede yer alacağım. Ocak ve Mart’ta senfoni orkestralarıyla konserler var, şu aşamada bunların iptal olmamasını ve konser sezonu planlamalarındaki belirsizliğin en kısa sürede bitmesini diliyorum. Bizden ne istiyorsunuz?
Bambaşka bir şeyler yazmayı düşünüyordum bu hafta ama yine pandemi sürecine ilişkin alınan yeni önlemler beni okuyacaklarınızı yazmaya mecbur bıraktı. Ben samimiyetle soruyorum sizler de lütfen samimiyetle cevap verin sayın yetkililer.  Bizden ne istiyorsunuz?  Müzisyenlerden ve müzik sektöründen ne istiyorsunuz? Besteci, söz yazarı, yorumcu, müzisyen, yapımcı, ses-ışık sistemi sahipleri, teknik elemanlar, performans salonu sahiplerinden geçimini bu işlerden sağlayan yüzbinlerce insandan ne istiyorsunuz?  İntihar eden, enstrümanını satan, başka alanlara yönelen müzisyenler size hiç mi bir şey ifade etmiyor? Sadece birer istatistik mi bu rakamlar?  Dünyanın bütün gelişmiş ülkeleri bu salgın döneminde sanatçısına sahip çıkarken, onlar için fonlar yaratıp maaş bağlarken siz bizi niye yok sayıyorsunuz?  Bizden ne istiyorsunuz?  Zaten aylardır ne konser ne de ufacık bir dinleti bile yapamazken, yaptığımızı varsayalım salonların üçte bir kapasiteyle çalıştığı düşünüldüğünde gelirlerimizdeki azalma hatta yok olma gün gibi ortadayken bizden ne istiyorsunuz?  Hijyen koşullarına ve sosyal mesafe kuralına yüzde yüz uyan performans mekânlarından konser salonlarından işletmelerden ne istiyorsunuz?  Çalışma şartlarımızın ve saatlerimizin hamam, sauna, halı saha, yüzme havuzu berber ile benzerlik gösterdiğini size kim söyledi? Bu tür etkinliklerin genellikle akşam 20.00-24.00 arası olduğunu bilmeyecek kadar uzak mısınız sanat gösterilerine?  Bu yasaklamaları getirirken “ama müzisyenler ne yapacak” diye hiç mi düşünmediniz?  Bir ayrılık sonrasında hiç mi bir şarkımızla hüzünlenmediniz?, Bir düğünde hiç mi halay çekmediniz?, Bildiğiniz bir şarkıya hiç mi eşlik etmediniz?, Sevdiceğinizle hiç mi ortak şarkınız yoktu?  Kaynağı nedir nefretinizin? Herkes kendince kampanyalar yapıp üç kuruş para toplamaya çabalarken sektörün düştüğü bu durumdan çıkabilmesi için farkındalık yaratmaya çabalarken sizin bu vurdumduymazlığınız ne?  Gerçekten soruyorum bizden ne istiyorsunuz?  Osmanlıyla yatıp Osmanlı’yla kalkan padişahlık özlemiyle yanıp tutuşan müzik günahtır diyen tarikat liderlerini mi dinliyorsunuz?  1.Mahmut’un günümüze kadar ulaşan besteleri olduğunu, 3.Selim’in kendisini öldürmeye gelenlere karşı o sırada üflemekte olduğu ney ile direndiği, 2. Mahmut’un iyi bir tamburi ve neyzen olduğu biliyor muydunuz? Peki Abdülaziz’in bestekâr Yusuf Paşa’dan dersler alıp batı müziğinde eser veren ilk Osmanlı hanedanı olduğu, 5.Mahmut’un İtalyan hocalardan batı müziği ve piyano dersleri aldığı, Vahdettin’in 63 adet müzik eseri olduğunu?  Bizden ne istiyorsunuz? Anayasa’nın 64. Maddesi: “Devlet, sanat faaliyetlerini ve sanatçıyı korur. Sanat eserlerinin ve sanatçının korunması, değerlendirilmesi, desteklenmesi ve sanat sevgisinin yayılması için gereken tedbirleri alır.” derken adeta Anayasayı çiğneyen bu tutumunuz niye?  Şarkıdan, şiirden, tiyatrodan, romandan, sinemadan kısaca sanattan zarar gelmez.  Gün gelir devran döner. “Beraber Yürüdük Biz Bu Yollarda”yı söylerken bir anda “Kendim Ettim Kendim Buldum”u söylerken bulursunuz kendinizi. Karanlık değil ışık öldürür
Yeryüzü bir boyama kitabı olsaydı, hangi renge boyardınız? Ben ışıklı, beyaz bölgeleri siyaha boyardım. Yeryüzünün geriye kalan kısmı, doğa karanlıkta zaten. Karamsar olduğum için değil, aksine iyimser olduğum için. Henüz ortaya çıkmamış, karanlıkta kalan yaşamın gizil kuvvetlerine inandığım için. Bir de ışıklı bölgedeki zihinleri görünür olandan kurtarmak ve henüz görünmeyen, ama görünmesiyle birlikte mevcut olan despotik düzeni yerinden edecek kuvvetlere yer açmak için. Işıklı bölgenin körleşmiş zihinleri, karanlığa dair kötücül varlıklarla dolu. Oysa asıl korkunç olan ışığın altında yaşadıklarımız değil mi? İktidar, karanlıkla korkutup ışığın altında topladığı sürülerle kuruyor kendi despotik düzenini. Ve her türlü zulme, şiddete, sömürüye maruz kalıyoruz. Ve yeryüzünün dinamik kuvvetleri nedense hep bu bölgede yıkıcı sonuçlar doğuruyor. Ve bizler, bu bölgede ikamet edenler, ışık altında sergilenen temsilleri, gerçeğin yerine geçirdiğimizden beri doğayı bir felaket olarak deneyimliyoruz. O yüzden felaket deyince benim aklıma karanlık değil, aksine aydınlık geliyor. Karamsar olsaydım, yeryüzünü beyaza boyardım; panoptikon’da olduğu gibi. İktidar ışığı seviyor; biz onu göremesek de o, hücrelerimizde neler yaptığımızı, zihinlerimizde neler tasarladığımızı görebilmek için her yeri ışığa boğuyor. Işık despotiktir. Bedenlerimizi ve zihinlerimizi gece gündüz aydınlatan uygarlığın ışığı yaşamın dinamik kuvvetlerini baskılamaya yarıyor. Karanlık kıpır kıpır; ışığın körleştirdiği gözler, karanlıkta hareket eden, oluşmayı sürdüren yaşamın kuvvetlerini değil, ışıklı imgeleri görebiliyor sadece. Ve ışığın baskıladığı yeryüzünün canlı kuvvetleri, birdenbire ışıklı bölgede görünür olduklarında felaketimiz oluyor. Oysa onlar hep oradaydılar; evrenin kurucu kuvvetleri. Nabız atışlarını duymamak için ekranların sesini daha fazla açtık. Keşke kulaklarımızı tıkasaydık, hiç değilse kendi nabız atışlarımızı duyardık. Atan, yeryüzünün yüreğidir; capcanlı bir kürenin üzerinde yaşıyoruz. Kuşların kanat çırpışları nasıl heyecan veriyorsa, yerkürenin yürek çırpışları da aynı şekilde heyecanlandırmalıydı bizi; yaşadığımızı duyumsardık. Oysa yaşamın yürek atışlarını ışıklı bölgede yıkım olarak yaşıyoruz; tuhaf değil mi? Ve altında yüzlerce canın kurtarılmayı beklediği yıkıntıların üzerine, iktidar kendi sahnesini kuruyor. Spot ışıklarıyla aydınlatılmış sahnede şov devam etmeli. Ölüm sever iktidarın şovu devam etsin diye, daha fazla ölmemiz gerekiyor. Karanlık değil, ışık öldürüyor. İktidarın yaşamı sevmemesi için o kadar çok neden var ki. Bir kere yaşam devingendir, statik olan her şeyi yerinden ediyor. İktidarın arzusu, yaşamın akışkan kuvvetlerine rağmen istatistiklerle hayata yön vererek kendini statik konuma getirmek; yeryüzünün dinamik kuvvetlerini istatistiklerle değersizleştirip yaşamı sayılara indirgemek; ancak o zaman varlığını sürdürebiliyor. Ve şimdi sayısal (dijital) ortamda çevrimiçi hayatlar sürüyoruz. Çevrimiçi hayat, “second life”dır, yani ikinci hayat. Ölümden sonraki hayata da ikinci hayat deniliyor. Yoksa biz öldük mü? Öldük herhâlde, hayatı terk edip dijital ortamın bedensiz ikinci hayatında yaşamaya başladığımıza göre. İktidar kendi sürüsünü, yeryüzündeki yaşadıklarına değil, öldükten sonraki ikinci hayatlarında yaşayacaklarına inananlarla kurduğuna göre sürüsü çoğalıyor. Sürüler, dijital ortamın parlak yüzeylerinde dolaşıyor. Işıklı meralar çok bereketli, korkarım sayıları katlanarak çoğalacak. Çevrimiçi; yasalarla aydınlatılmış, iktidarın ışıklı statik bölgesi. Ve çevrimiçinde asılı kalmış bedensiz hayatların, karanlıkta kalmış doğanın bedenli kuvvetleriyle her karşılaşması felaket. Olmamalıydı. Yerin çarpan yüreğinin sismik dalgaları, çevrimiçinin dijital kabuğunu kırıyor ve yeniden hayata döndüğümüz için sevinmemiz gerekiyordu. Sinoplu Diyojen 2400 yıl öncesinden uyarıyor: “Hiçbir şey anlamıyorsunuz. Bu yüzden doğa sizi cezalandırıyor. Kendinize uygun yasalar uydurarak onlar aracılığıyla en büyük ve en acı yanılgılara neden oluyorsunuz” (Kinik Felsefe Fragmanları, C. Cengiz Çevik, İş Bankası). Başka ne söylenebilir ki? Sadece, siyah rengin size çok yakışacağını söyleyebilirim. Sanatçılardan kısıtlamalara karşı sessiz nöbet
BERKAY SAĞOL İzmir’de kültür ve sanat emekçileri, pandemi gerekçesi ile etkinlikler ve etkinlik mekânlarına dair getirilen kısıtlamaları protesto ederek bu kısıtlamaların kaldırılmasını talep etti. Kültür ve sanat emekçileri Covid-19 pandemi önlemleri gerekçesi ile restoran, kafe, bar gibi yerlerin gece saat 22.00’de kapanmasını Alsancak Kıbrıs Şehirleri Caddesinde 2 metre aralıklarla sessiz nöbetle protesto etti. “Sanatın Saati Olmaz” diyerek bir açıklama yapan sanatçılar, Covid-19 önlemleri kapsamında yapılan düzenlemeler nedeniyle işsiz kaldıklarını, önlemler çerçevesinde kültür ve sanat etkinliklerine yönelen kısıtlamalar nedeniyle de iş yapabilmelerinin olanaksız hale getirildiğini ifade etti. Açlıkla sınandıklarını belirten sanatçılar, “Geleceğimiz kısıtlamaları yapanların insafına terk edilmiş durumdadır. Üstelik kamuoyu yoklamasına gerek duymaksızın yapılan bu kısıtlamaların zamanı ve hudutları net olarak belirlenmediğinden, biz kültür işçileri bir belirsizlik girdabı içinde çırpınmaya terk edildik” denildi. “KÜLTÜR VE SANAT YASAKLARI RASTLANTI DEĞİL” Türkiye’de pandemi önlemlerinin bilinçli ve istikrarlı olarak kültür ve sanat yaşamını kısıtlamaya yöneltilmiş olmasının rastlantı olmadığı vurgulanan açıklamada, “Sürekli ‘kültürel iktidar olamadık’ yakınması yapan iktidarın hazırladığı önlem paketleri hususi olarak belirli türden bir yaşam tarzını hedef almaktadır. Geçtiğimiz dönem başlatılan etkinlik yasaklarının, müziğin sesini kısma telaşının ve özellikle kapatılan mekânların alkollü olmasının yegâne anlamı budur. İşte bugün de, bu yasaklar genişletilmiş olup, saat 22.00’nin ardından müzik ve sanatsal etkinlik yapılması engellenmeye başlanmıştır. Bunun kimi işletmeciler ve çalışanlar için yarattığı ekonomik buhran bir tarafa, kapsamı daraltılmak istenen kültürel üretim sürecine de verdiği hasarı tarif etmek imkânsızdır. İnanıyoruz ki; bu pandemi kolektif olarak, dayanışmayla, diri tutulan bir kamusal vicdanın getirdiği sorumluluklarla atlatılması gereken bir süreçtir" ifadeleri kullanıldı. Açıklama şöyle sonlandırıldı: "Bu süreçte en çok ihtiyaç duyulan şeyleri bir araya getiren, dayanışmayı ören, kamusal sorumluluğun ve bilincin imlasını haykıran şey kültür-sanattır. Haliyle bu kısıtlamalar pandemiyi engellemek şöyle dursun, pandeminin yarattığı ekonomik ve toplumsal buhrana bir de kültürel sancıyı eklemekte, pandeminin şiddetini artırmaktadır. Sanat öldürmez, sanat yaşatır! Sanat mekânla, sanat zaman ile kısıtlanamaz. Sanat hayatın ta kendisidir! Kültür-sanat işçileri olarak, etkinlikler ve etkinlik mekânları üzerindeki kısıtlamaların ivedilikle kaldırılmasını talep ediyoruz!" ‘Suç ve Ceza’da ‘adalet’ aranacak
Kültür Sanat Servisi Bu yıl 10'uncusu düzenlenecek Uluslararası Suç ve Ceza Film Festivali, 20-26 Kasım arasında izleyicisiyle çevrimiçi buluşacak. Festival gösterimlerinde Türk ve Dünya sinemasından seçilmiş, ana temaları adalet olan filmler yer alacak. Bu kapsamda Altın Terazi Uzun Metraj Film Yarışması’nda 8 film, Altın Terazi Kısa Metraj Film Yarışması’nda ise 10 film yarışacak. "Adalet Terazisi" bölümü de bu yıl tekrar izleyiciyle buluşacak. Bu bölümde dünya sinemasından 5 tane film yer alacak. UZUN METRAJ FİLMLER Uzun metrajda yarışacak filmleri arasında Altın Terazi Uzun Metraj Film Yarışması’nda yönetmenliğini Byambasuren Davaa'nın yaptığı "Dünyanın Damarları"; Nathan Nicholovitch'in yönettiği "Ektiğimiz Tohumlar"; Francisco Márquez'in yönettiği "Kolektif Suç" var. Ayrıca yönetmenliğini Leonardo António'nun üstlendiği "Teslimiyet"; Henry Blake'in yönettiği "Uyuşturucu Kuryesi Çocuklar"; Nader Saeivar'ın yönettiği "Yabancı"; yönetmenliğini Erkan Karabağ ve Talip Karamahmutoğlu'nun yaptığı "Yaşamak" ve Sun-ae Lim'in yönettiği "Yaşlı Kadın" filmleri de seçki arasında bulunuyor. KISA METRAJ YARIŞMA FİLMLERİ Altın Terazi Kısa Metraj Film Yarışması’nda ise Timuçin İpekusta'nın yönettiği "62-84 Anlaşılmadı Merkez"; Rufat Alizade'nin yönettiği "Arzu"; Doğuş Minsin'in yönettiği "Ayrık Otu"; Sedighe Sharifi Dahaji'nin yönettiği "Emziğimi Kim Çaldı?" var. Ivan Zabazhanov'un yönettiği "Göründüğü Gibi Değil"; Sajad Motaharizadeh'in yönettiği "İnsafsızlık"; Mustafa Kemal Altıner'in yönettiği "İnsiyak"; Cristian Marín'in yönettiği "Kapşonlu"; Emre Sefer'in yönettiği "Mahallenin Bazı Kedileri" ve Onur Güler'in yönettiği "Yara" da yarışacak filmler arasında. AKADEMİK PROGRAM Festivalde "Adalet" teması ile dünyanın dört bir yanından "Ben Masumum" temalı filmler bir araya geliyor. Film programının yanı sıra çeşitli ülkelerden akademisyenlerin katılımıyla geniş bir akademik program da gerçekleşecek. 10. Uluslararası Suç ve Ceza Film Festivali'nin akademik programı, 19 Kasım Açılış - 26 Kasım Ödül Töreni kurgu aralıklarında çevrimiçi düzenlenecek. Uluslararası Suç ve Ceza Film Festivali'nin her yıl verdiği onur ödülleri belli oldu. 10. yılında festival danışma kurulu 'Sinema Onur Ödülü'nü Agnieszka Holland, 'Akademik Onur Ödülü'nü Paulo Pinto de Albuquerque ve 'Sinemaya Katkı Ödülü'nü Uğur İçbak'a vermeyi kararlaştırdı. İnceliklerin şairi Gülten Akın'sız 5 yıl geçti
Kültür Sanat Servisi Şair Gülten Akın aramızdan ayrılalı 5 yıl oldu. 4 Kasım 2015’te 82 yaşında yaşamını yitiren şair Gülten Akın, edebiyata 1956’da Rüzgâr Saati’yle güçlü ve doğru bir ses olarak girdi. Türk şiirinin içerik ve biçimini, etik ve estetik kaygılarını hep yukarıya taşıdı. Akın’ın şiirlerinin konusu başlarda doğa, aşk, ayrılık, özlemken, daha sonraları toplumsal sorunlar ağır bastı. 1980 öncesinde halkın yaşadıkları, onun da hayatına ve şiirine yansıdı. Gezip gördüğü yerlerden aldığı esinle zenginleşen ve coşkulu bir insan sevgisiyle yoğrulan şiiri, toplumsal sorunları, yaşam-halk ilişkisini öne çıkardı. Kitaplarından Sığda’yla (1964) Türk Dil Kurumu 1965 Şiir Ödülü’nü, halk kaynağından beslenen ve bir Kurtuluş Savaşı’nı anlatan “Maraş’ın ve Ökkeş’in Destanı”yla 1970 TRT Başarı Ödülü’nü aldı. Ağıtlar ve Türküler’le 1976 Yeditepe Şiir Armağanı, Sevda Kalıcıdır’la 1991 Halil Kocagöz Ödülü, Seyran’la 1992 Sedat Simavi Vakfı Edebiyat Ödülü Memet Fuat’la paylaştı. 1998 Truva Folklor Ödülü, Sessiz Arka Bahçeler’ile 1999 Akdeniz Altın Portakal Şiir Ödülü verildi. 2004 yılında Tüyap İstanbul Fuarı’nca Onur Şairi seçildi. Akın, şiirinde bir doruk noktası olarak nitelenen Beni Sorarsan’ı 2013’te yayımladı ve bu kitabı ile Metin Altıok Şiir Ödülü’ne layık görüldü. Usta şair, şiir dışındaki edebi türlere fazla ilgi göstermedi ancak yedi adet kısa oyun yazdı. Ürettiği tiyatro metinlerinde kadın, evlilik, düzene yönelik eleştiriler, yoksulluk, yalnızlık, yaşlılık ve yabancılaşma gibi konular üzerinde durdu. Şiirleri pek çok dile çevrildi ve kırktan fazla şiiri bestelendi. Bestelenen şiirlerinden biri de Sezen Aksu'nun 1993 tarihli albümüne adını veren Deli Kızın Türküsü’ydü. Romandan sahneye: Dirmit’in anlatacakları bitmez
Eda Köprü Yılmayan Latife Tekin’in Sevgili Arsız Ölüm kitabını salgının ilk başladığı ve evlere kapandığımız dönemde okumaya başladım. Kitapla tanışmam biraz geç oldu ancak herkesin kendi dünyasına döndüğü bir dönemde Alacüvek köyünün sakinleri ve Aktaş ailesiyle büyülü bir romanın içine girdim. Sevgili Arsız Ölüm; Atiye, Huvat, Mahmut, Seyit, Nuğber, Halit, Zekiye ve Dirmit kızın hikâyesinin yazarın yaşadıklarından damıtıldığı ve sözlü kültürle harmanlandığı, bir ailenin köyden şehre göçünü, var olma çabalarını, yaşadıkları zorlukları konu edinen bir roman. Oyun ailenin küçük kızı, kabına sığmayan, annesi Atiye’nin bir türlü çözemediği, tüm olumsuzlukların üstesinden ayla, güneşle, çiçeklerle, konuşarak gelen Dirmit’in gözünden sahneye taşınıyor. Uzun bir aradan sonra tiyatro salonunda olmanın mutluluğu, yalın, anlatımı güçlü bir oyun izlemenin keyfiyle oyunun yönetmeni Hakan Emre Ünal ve sahnede tüm Aktaş ailesine hayat veren ve bu yıl Altın Portakal Film Festivali’nde İnsanlar İkiye Ayrılır filmiyle En İyi Yardımcı Kadın Oyuncu Ödülü’nü alan Nezaket Erden’le görüştüm. Romandan uyarlanan ve anlatı sanatıyla oluşturulan oyunu ve Dirmit’le tanışma hikâyelerini onlardan dinleyelim. DİRMİT BANA GÜÇ VERDİ Dirmit’le nasıl tanıştınız? Hakan Emre Ünal: Nezaket’le üniversitede yüksek lisans sırasında tanıştık. Bitirme tezi için bir araştırma yapmak istiyordu. Latife Tekin’in kitabı Sevgili Arsız Ölüm üzerine çalışmak istediğini söyledi. Dirmit karakteri üzerinden bana romanı anlatmaya başladı. Öncesinde bilhassa kitabı okumadım. Onun kitaba yaklaşımı, yazarı nasıl algıladığı, o dili nasıl dönüştürdüğü ilgimi çekiyordu. Kitabı Dirmit karakteri gözünden anlatıyordu, ardından ben de kitabı okudum ve aylarca birlikte çalışmaya başladık. Nezaket Erden: Dirmit’le yedi sene önce tanıştım. O dönem bir oyunculuk atölyesine katılıyordum ve o sıralarda romandan sahneye isimli bir atölyemiz vardı. Bir roman karakterini sahneye taşımamız bekleniyordu ancak içime sinen bir karakter bulamamıştım. Daha sonra kitapçıları gezmeye başladım. “Sevgili Arsız Ölüm” kitabını görünce adından çok etkilendim, hemen elime aldım ve sayfalarını çevirip bir iki yeri okudum. Sonra da hemen kitabı alıp bir solukta okudum. Romanı çok sevdim. Özellikle Dirmit’i çok sevdim. Kendimle birçok benzerlikler buldum. Atölye için beş dakika süren bir metin yazdım ve oynadım. O dönem Galatasaray Üniversitesi’nde okuyordum. Mersin’den İstanbul’a yeni gelmiştim. Dirmit bana direnme gücü verdi, kendimle onun arasında bir bağ kurmuştum.  KÖYLERDE DE OYNUYORUZ Bu sezon kaçıncı oyunu sahneliyorsunuz? Hakan Emre Ünal: 250’den fazla oyun oldu. Her yerde oynuyoruz, köylerde de oynuyoruz. Çeşitli şehirlerde oynadık. En son Gaziantep’te oyunu sahneledik. Türkiye’nin her yerini gezmek istiyoruz. Bütün oyunlarımızla bunu yapabilmek istiyoruz. Dekorun taşınabilir olması önemli. Amacımız yalın bir üslup ile oyuncunun metni aktardığı oyunlarla seyirciyi buluşturulabilmek. Dirmit’in anlatacakları bitti mi? Nezaket Erden: Tabii ki bitmedi. Oyun biterken bile Dirmit’in hiç durmayacağını seyirciye hissettirmek istiyorduk. Çünkü bu kız direnme gücünü asla kaybetmeyecek. Seyirci bu hissiyatla salondan çıksın istedik. Kitap tanrı anlatıcı diliyle anlatılıyor. Tüm karakterlerin hikâyelerini eşit bir biçimde dinliyoruz. Ama anne Atiye romanın baş karakteri diyebiliriz. Biz sahnede hikâyeyi Dirmit’in gözünden anlatmayı tercih etsek de Atiye’nin gözünden de bir oyun yazılabilir mi diye düşündük, düşünüyoruz da. Tüm karakterler için ayrı ayrı oyunlar yazılabilir. Hepsinin romandaki her anı çok ama çok kuvvetli. Mahmut, Huvat, Zekiye, Nuğber, Seyit, Halit… Hepsinin derdi, şehirle mücadelesi çok kuvvetli. Altın Portakal Film Festivali’nde İnsanlar İkiye Ayrılır filmiyle En İyi Yardımcı Kadın Oyuncu ödülünü kazandınız. Dirmit karakteriyle de tiyatro ödülleri kazandınız. Emre Bey siz de geçtiğimiz sene Bozkır filmindeki rolünüzle En İyi Yardımcı Erkek Oyuncu ödülünü almıştınız. Birlikte çalışmak size iyi geldi sanırım. Nezaket Erden: Birlikte üretebilmek kolay bir şey değil, hele bir de karı koca olunca. Kavgalarımız bile sonunda bir şeye dönüşüyor. Bu çok hoşuma gidiyor, birlikte üretebiliyoruz, çok iyi tartışabiliyoruz. Hakan Emre Ünal: Biz çok çalışıyoruz. Bazen aylar boyu çalıştığımız oyunları hikâyeleri daha seyirci ile buluşma zamanı gelmedi diyerek rafa kaldırabiliyor, hatta doğru zamanı şu an değil diyerek iptal edebiliyoruz. Nezaket ile her an bir çalışma ortamımız var. Bazen ne zaman çalışıyoruz ne zaman çalışmıyoruz ayıramadığımız zamanlar oluyor. Zorluğu da çok tabii ama güzel. Şanslıyız ki çevremizde de bize güvenen bizle çalışmak isteyen çok değerli insanlar var. Tiyatro Hemhâl’de Ayşe Draz, Özlem Hemiş gibi çok önemli isimlerle çalışıyoruz. Ekibiz, küçük ama çok kıymetli oyuncularımız var. Pınar Güntürkün, Kürşat Demir, Kayhan Açıkgöz gibi. Sinema alanında da ikimiz de çok değerli yönetmenler, ekiplerle çalıştık. Tiyatroda dert edindiğimiz meseleleri çalışırken, sinemada başka hayallere dertlere ortak oluyoruz. Niyetimiz, beklentimiz daha fazla böyle karşılaşmalar yaşamak.  LATİFE TEKİN BAŞTA İZİN VERMEMİŞTİ Latife Tekin oyunu beğendi mi? Onun karşısında oynarken neler hissettiniz? Nezaket Erden: Latife Tekin başta oyunu sahnelememize izin vermemişti. Önce bizi evine davet etti, ilk kez onun karşısında evinin salonunda oynadım, kuvvetli bir etki bıraktığımı hissetmiştim onda. Oyunun 40 dakikalık bir versiyonuydu. Sonrasında uzun uzun sohbet ettik. Çok güzel bir andı. Bizden bir hafta süre istedi, sonrasında da izin veremeyeceğini söyledi. Sanki izin vermiyordu ama bir yandan da devam edin diyordu. Çünkü evinde oynadığımız sırada ‘’bu iş artık benden çıkmış’’ demişti. Tabii Emre ile o dönem çok üzüldük, insanlara bu hikâyeyi anlatma hevesiyle doluyduk. Oyun benim bitirme projemdi ve ücretsiz proje gösterimleri oynamaya karar verdik. Altı kez gösterim yaptık, oyun gazetelerde yazıldı, profesyonel olmamasına rağmen çok sevildi, kulaktan kulağa yayıldı. Latife Tekin’i oyuna davet ettik. Zaten oyunu izlemeden evvel oyunu oynamamız konusunda kızı Yasemin, Latife Hanım’ın fikrini biraz değiştirmiş. İnsanlarla birlikte izleyince de oyun biter bitmez ücretsiz de oynamayın artık para kazanın dedi. Oyunun üzerine biraz daha çalıştık. Sonrasında beş, altı defa daha oyunu izledi. Kendisinin kurduğu Gümüşlük Akademisi’nde de açık havada oynadık, şu anda çok güzel bir ilişkimiz var. Çok çok seviyoruz Latife Hanım’ı. Türkan Şoray'dan AKP'li Bostancı'nın mesajına yanıt
AKP İstanbul Milletvekili Ahmet Hamdi Çamlı, Şoray'ın Türkiye’nin sorunlarına dair verdiği bir söyleşideki ifadelerine “Çamuriyetçi, Amerikancı, İsrailci, emperyalist işbirlikçisi, tantanacı medya sahnesinin son artisti” diyerek tepki göstermişti. AKP Grup Başkanvekili Naci Bostancı da bunun üzerine “Türkan Şoray röportajını okudum. Ülkesine ve halkına derin sevgi ile bağlı bir büyük sanatçının ince duyarlılığını gördüm. Halkımız onu insanlığı ve muhteşem oyunculuğu ile gönlüne yerleştirdi” demişti. Habertürk’ten Kübra Par da bugünkü köşesinde bu tartışmayı kaleme aldı ve Şoray’ın kendisine bir telefon açtığını söyledi. Par’ın köşesinin ilgili kısmı şöyle: "Türkan Şoray’ın Sözcü gazetesine verdiği röportajdan sonra bir yazı kaleme almış, siyaseten son derece sağduyulu mesajlar vererek Türkiye’deki kutuplaşmaya karşı çıkmasının çok kıymetli olduğunu, Twitter’da Türkan Hanım’ı hedef alan bir paylaşım yapan AK Parti Milletvekili Ahmet Hamdi Çamlı’nın özür dilemesi gerektiğini söylemiştim. Bu yazı üzerine iki güzel telefon aldım. İlk arayan AK Parti Grup Başkanvekili Naci Bostancı oldu. “Yazınıza hak verdim, milletvekilimiz Ahmet Hamdi Çamlı muhtemelen röportajın tamamını okumadan böyle bir çıkış yapmış. AK Parti kurumsal olarak sinemamıza büyük destek veren bir partidir ve Türkan Şoray hepimizin değeridir. O ne söylerse başımızın üstünde yeri var” dedi. Türkan Hanım’ı da bizzat arayacağını söyledi. Ardından sosyal medyada son derece nazik bir paylaşım yaptı: “Sayın Türkan Şoray'ın basındaki röportajını okudum. Ülkesine halkına derin sevgi ile bağlı bir büyük sanatçının ince duyarlılığını gördüm. Halkımız onu insanlığı ve muhteşem oyunculuğu ile gönlüne yerleştirmiştir. Bu vesile ile saygılarımı sunarım.” Dün daha güzel bir sürpriz yaşadım, bu sefer arayan Türkan Hanım’ın kendisiydi... “Vermek istediğim mesajı çok doğru anlamış ve anlatmışsınız” diyerek teşekkür etti. Söz, Naci Bey’in mesajına da geldi. “İnce bir hareket olmuş. İşte insanlar birbirlerine hep böyle anlayışla baksalar her şey hallolacak” diyerek memnuniyetini belirtti." Van Gogh'un alkol yoksunluğundan 'deliryum' yaşadığı iddia edildi
Araştırmacılar, 19. yüzyılda yaşayan Hollandalı sanatçı Vincent van Gogh'un alkol yoksunluğunun neden olduğu iki deliryum (bilinçte bulanıklık) vakası yaşamış olabileceğini öne sürdü. BBC’den Anna Holligan’ın haberine göre, “Ayçiçekleri” ve “Yıldızlı Gece” gibi eserleriyle tanınan post-empresyonist ressam, bir tartışma sırasında sol kulağını kesmesiyle biliniyor. Ancak, Van Gogh yaşadığı olayı "sanatçının çılgınlık nöbeti" olarak tanımlamayı reddediyordu. 'ŞİZOFRENİ HASTASI DEĞİLDİ' Daha önce yapılan araştırmalarda da dahi ressamın inişli çıkışlı yaşamından yola çıkarak onun bipolar, şizofreni ya da sınırda kişilik bozukluğu olduğunu öne sürülmüştü. Ancak Hollandalı araştırmacılar son yaptıkları araştırmada, ressamın zihinsel durumuna dair yeni sonuçlara ulaştı. Groningen Üniversitesi Tıp Merkezi'ndeki uzmanları, Van Gogh’un yazdığı yüzlerce mektubu (çoğu kardeşi Theo'ya) ve arşivlerde bulunan tıbbi kayıtları inceleyerek, sanatçının son dönemlerdeki psikiyatrik sağlığını değerlendirdi. Bilim insanları, sanatçının muhtemelen kendi kulağını kestikten sonra alkol yoksunluğunun neden olduğu iki deliryum atağı yaşadığını açıkladı. Araştırmacılar, sanatçının psikiyatrik bozukluklardan, büyük olasılıkla iki kutuplu ve sınırda kişilikten muzdarip olduğu söyledi, ancak bulgularına göre ressamın şizofreni hastası olmasının mümkün görülmediğini açıkladı. 'YAŞADIĞI MUHTEMELEN MASKELİ EPİLEPSİ' Psikiyatri Profesörü Willem Nolen, “Yaşadığı muhtemelen ‘maskeli epilepsi’ydi. O dönem psikiyatrik çalışmalar oldukça yeniydi ve doktorlar bazı hastalıkları tanımlayamıyordu. Bulgularımız onun epilepsidekine benzer bir şekilde klasik nöbetlere sahip olmadığı gösteriyor” dedi. Van Gogh’un beynin daha derin kısımlarındaki epileptik aktiviteye dayalı bir davranış bozukluğunun olduğunu belirten Nolen, “Deliryumdan etkilemiş olması kuvvetle muhtemel. Deliryumda ortaya çıkan nöbetler anksiyeteyi, sanrıları ve halüsinasyonları tetikleyebilir” ifadelerini kullandı. Yeni bulguları International Journal of Bipolar Disorders'da yayınlayan Hollandalı araştırmacılar, Van Gogh'un durumunda, deliryumun yaşam tarzının bir sonucu olarak beyin hasarından kaynaklanmış olabileceğini ifade etti. Buna göre yetersiz beslenme, aşırı alkol kullanımı, zayıf uyku ve zihinsel yorgunluk Van Gogh’un beyninde hasar yaratarak onu intihara sürüklemiş olabileceği üzerinde duruluyor. 'BU ÇALIŞMA KESİNLİKLE SON OLMAYACAK' Psikiyatri Profesörü Nolen, Van Gogh'un mektuplarında "bazı şeyleri küçümsemiş hatta süslemiş" olabileceği konusunda uyardı. Nolen, "Çok fazla bilgi içerse de, bunları doktorlarına değil, onları bilgilendirmek, onları rahatlatmak veya bir şeyler yaptırmak için aile üyelerine ve diğer akrabalarına yazdığını unutmamalıyız. Bu nedenle, makalemiz kesinlikle Van Gogh'un hastalıkları hakkındaki son makale olmayacak” açıklaması yaptı. Öte yandan, Van Gogh'un yaratıcılığı bazen zihinsel sağlık sorunlarına atfediliyor, ancak sanat uzmanları, onun başarısının, yıllar boyunca geliştirmek için çok çalıştığı sanat becerisinde yattığını savunuyorlar. Sanatçı, kendi canına kıymaya çalıştıktan sadece iki gün sonra 29 Temmuz 1890'da öldü. Kahraman kardeşler Kadıköy’de
İş Sanat’ın 21. Sezonu İstanbul Ensemble ile başlıyor
İş Sanat, çevrim içi yayınlayacağı yeni sezonunu besteci ve orkestra şefi Serdar Yalçın yönetiminde, çoğunluğu bağımsız çalışan müzisyenlerden oluşan İstanbul Ensemble konseri ile açıyor. Yeni tip koronavirüs (Covid-19) pandemisi tedbirleri gereği İş Kuleleri Salonu’nda seyircisiz olarak kaydedilen konserin programında Wolfgang Amadeus Mozart'ın 40. senfonisi ve Joseph Haydn’ın “Veda Senfonisi” olarak da bilinen 45. senfonisi yer alıyor. 5 Kasım Perşembe akşamı 20.30’da İş Sanat’ın sosyal medya hesapları üzerinden yayınlanacak konser, sezon sonuna kadar ücretsiz izlenebilecek. İş Sanat’ın kasım ayındaki diğer etkinlikleri zengin bir seçkiyle dijital platformlar üzerinden izleyicilerle buluşmaya devam edecek. İş Sanat Masal Tiyatrosu’nun sahneleyeceği “Kırmızı Başlıklı Kız”, “Prenses ve Bezelye Tanesi”, “Hansel ve Gretel” ile “Alaaddin” 8, 15, 22 ve 29 Kasım’da, “Her Şey İnsanı Sevmekle Başlar” başlıklı Sait Faik hikâye dinletisi 9 Kasım’da, Milli Reasürans Oda Orkestrası 12 Kasım’da, piyanist Barış Büyükyıldırım eşliğinde çellist Poyraz Baltacıgil’in resitali 17 Kasım’da, W. Shakespeare’in “Romeo ve Juliet” ve “12. Gece” eserlerinden bölümlerin seslendirileceği Okuma Tiyatrosu 18 ve 25 Kasım’da, Coşkun Karademir ve Buray 20 Kasım’da ve Ozan Musluoğlu’nun yeni caz projesi Genedos 24 Kasım’da sanatseverlerle buluşacak. Tüm konser ve dinletiler 20.30’da, çocuk etkinlikleri ise 15.00’te yayında olacak.  İş Sanat’ta Kasım ayı programı şöyle: ►5 Kasım 2020 Perşembe saat: 20.30 İstanbul Ensemble Serdar Yalçın – şef ►8 Kasım 2020 Pazar saat: 15.00 İş Sanat Masal Tiyatrosu “Kırmızı Başlıklı Kız” ►9 Kasım 2020 Pazartesi saat: 20.30 Sait Faik Hikâye Dinletisi “Her Şey İnsanı Sevmekle Başlar” Attila Birkiye – hazırlayan Mehmet Birkiye – sahneye uyarlayan Serdar Yalçın – müzik yönetmeni ve piyano Tilbe Saran, Metin Belgin, Bülent Emin Yarar, Hakan Gerçek – seslendirenler Seda Subaşı Yalçın – keman İdil Uras – çello Seyit Mas - obua ►12 Kasım 2020 Perşembe saat: 20.30 Milli Reasürans Oda Orkestrası Hakan Şensoy – şef ►15 Kasım 2020 Pazar saat: 15.00 İş Sanat Masal Tiyatrosu “Kırmızı Başlıklı Kız” Lerzan Pamir - yönetmen Aslı Tandoğan - oyuncu Anıl Altınöz - oyuncu Mert Aydın – oyuncu ►17 Kasım 2020 Salı saat: 20.30 Poyraz Baltacıgil – çello Barış Büyükyıldırım – piyano ►18 Kasım 2020 Çarşamba saat: 20.30 Okuma Tiyatrosu “Romeo ve Juliet” ►20 Kasım 2020 Cuma saat: 20.30 Coşkun Karademir & Buray ►22 Kasım 2020 Pazar saat: 15.00 İş Sanat Masal Tiyatrosu “Hansel ve Gretel” Lerzan Pamir - yönetmen Aslı Tandoğan - oyuncu Anıl Altınöz - oyuncu Mert Aydın – oyuncu ►24 Kasım 2020 Salı saat: 20.30 Genedos Ozan Musluoğlu – kontrbas Serdar Barçın – saksafon ve flüt Eylül Ergül - piyano ve vokal Çağla Karaali - davul ve vokal ►25 Kasım 2020 saat: 20.30 Okuma Tiyatrosu “12. Gece” ►29 Kasım 2020 saat: 15.00 İş Sanat Masal Tiyatrosu “Hansel ve Gretel” Lerzan Pamir - yönetmen Aslı Tandoğan - oyuncu Anıl Altınöz - oyuncu Mert Aydın – oyuncu Tekin Yayınevi yeni evinde, Üsküdar’da: Pandemiye inat, yaşasın kitap
IŞIL ÇALIŞKAN Tekin Yayınevi, 1962 yılından beri faaliyet sürdürdüğü İstanbul Cağaloğlu’ndaki yerinden Üsküdar’a taşındı. Şimdi, yüzlerce çeşit kitabın sergilendiği ve kafe bölümü de bulunan yeni bir kitabevi ile okurlarının karşısında. Üsküdar meydanda bulunan kitabevi, çok yakında yazar buluşmaları, imza günleri, söyleşiler gibi çeşitli etkinliklere de ev sahipliği yapacak. Yeni mekânını ziyaret ettik ve Tekin Yayınevi Genel Yayın Koordinatörü Elif Akkaya ile sohbet ettik. Yayınevi’nin Üsküdar’daki konumundan pandemi döneminde yayıncılığa pek çok şeyi konuştuk. CAĞALOĞLU’NDA UĞUR MUMCU’NUN AYAK İZLERİ VARDI  Sohbetimize Cağaloğlu’ndan taşınma serüveni ile başladık. Yaşanmışlıklardan dolayı bu kararın kendilerini başta zorladığını aktaran Akkaya, “fakat direnemedik” diyor. Son yıllarda bulundukları yerin turizm bölgesi haline dönüşmesinden kaynaklı sıkıntılar yaşadıklarını da belirterek, “Karar vermek çok zor oldu tabii. Çünkü orada Uğur Mumcu’nun ayak izleri, Aziz Nesin’in emeği var. Doğan Avcıoğlu’nun, Hasan İzzettin Dinamo’nun o yokuştan çıkıp yayınevine gelişinin izleri var. Tabii ki buradan kopmak bunları düşününce çok zordu ancak direnemedik. Tekin Yayınevi de aslında 58 yıldır orada kalarak bir direniş sergilemişti ancak artık okurun gelmediği, Cağaloğlu’nun tamamen değiştiği göz önünde bulundurunca taşınmaya ve “mahalle” diyebileceğimiz okurla daha yakın ilişkiler geliştireceğimiz bir yere gitmeye karar verdik” diye konuşuyor.  Üsküdar’ın konum itibarıyla nasıl bir anlam taşıdığını sorduğumuzda ise, “Burası kültürel ve sanatsal anlamda Beşiktaş ve Kadıköy arasında kalmış bir ilçe, geçiş noktası gibi. Ben de uzun yıllardır Üsküdar’da yaşadığım için buradaki değişen sosyolojiyi, talepleri görüyordum. Gidip gelirken öğrencilerle konuşuyordum. Gemide, metroda, trende okudukları kitaplara bakıyordum. Üsküdar’da bağımsız bir kitabevine büyük ihtiyaç olduğunu gördüm. Büyük bir potansiyel vardı ancak bu potansiyele cevap olacak kültürel mekânlar cılız ve yok denecek kadar az” cevabını veriyor. Ayrıca, Üsküdar’a karşı çok fazla önyargı olduğunu dile getiren Akkaya, “Kadıköy ve Beşiktaş’a sıkışmışız ama İstanbul’un diğer birçok semtinde de kitap okuyan birçok insan var. Tekin Yayınevi de attığı bu adımla aslında bir nevi ‘önderlik’ yapmış oldu. O önyargılar kırılsın, görülsün ki Tekin Yayınevi, bağımsız kitabevi ile birlikte Üsküdar’da da olabiliyor. Burası bunu hak ediyor” diye konuşuyor.  “Pandemiye inat yine yaşasın kitap ve bağımsız kitabevleri” diyen Akkaya, “Bir ‘mahalle’de bağımsız kitabevi olmak hem de pandemi koşullarında buna gerçekleştirmek büyük bir çıkış. Bunun örnek olmasını da diliyoruz” şeklinde konuşuyor. Tersinden bakınca pandeminin aslında bağımsız kitabevleri için ‘mahalle’ içinde gelişebileceği bir ortam da sağladığını ifade eden Akkaya bunu şöyle açıklıyor: “İnsanlar evlerinden çarşıya mutlaka iniyor. Ama AVM veya daha büyük merkezi alışveriş bölgelerine gitmek istemiyor. İşte burada mahalle içindeki bağımsız kitabevi önem kazanıyor. Hatta Anadolu’da pandemi süresince evlere sipariş kitap götüren bağımsız kitabevleri oldu. Bu önemli bir tecrübe.”  YAYINCILIĞI KÜLTÜR SANATTAN AYRI DÜŞÜNMEK YANLIŞ  Yayıncılığı kültürel ve sanatsal etkinliklerden bağımsız düşünmenin doğru olmadığını belirten Akkaya, “Yalnızca kitap satmak değil o kitabın okurları ile yazarlarını bir araya getirmek, tartışma ortamları yaratmak ve Üsküdar’daki entelektüel ortamı daha da zenginleştirmek ve bir şeyler katmak istiyoruz” diyor ve ekliyor: “Üsküdar meydanda ve binamızda söyleşi, atölyeler, yazarlarla buluşma gibi faaliyetler düzenleyeceğiz. Pandemiden dolayı insanlar çok tedirgin. O nedenle şimdilik yavaş gidiyoruz. İmza etkinlikleriyle başlayıp Mart-Nisan ayından itibaren sokağı ve mekânı çok aktif kullanacağız.” “Kurucuları arasında olduğumuz Yayıncılar Kooperatifi’nin 3’üncü temsilciğini de burada açmaya hazırlanıyoruz” diyen Akkaya, yakında bu konudaki gelişmeleri aktaracaklarını söylüyor.  Ayrıca Nisan ayında üç günlük bir açılış festivali planladıklarını anlatan Akkaya, “Dört temamız olacak. Edebiyat, sinema, felsefe ve tarih. Üç gün boyunca yazar, akademisyen, araştırmacıları buraya davet edip onlarla söyleşiler yapmayı planlıyoruz. Bu etkinlikleri her yıl Nisan ayında yapmak üzere gelenekselleştireceğiz. Üsküdar’a da çok yakışacak bence. Yeşilçam filmlerini göstermeyi, bu filmlerin oyuncu ve yönetmenlerini davet etmeyi planlıyoruz. Burada genç okurlar en çok felsefe ve tarih okuyorlar. Biz de neden felsefe etkinlikleri yapmayalım diye düşündük.”  Akkaya sözlerini yeni yayın dönemine dair görüşleriyle noktalıyor. “Dövizdeki dalgalanma bu şekilde giderse yeni kitapları patır patır çıkartmak mümkün görünmüyor pandemiyi de göz önüne alırsak. Elimizde çok güzel kitaplar var ama bekletiyoruz. Hem çeviri eserler hem Türkiye’den yazarların, akademisyenlerin çalışmalarını bekletiyoruz. Çok elzem kitapları yayımlayacağız elbette ama elimizde çok güzel kitaplar var ama şu anda bunları yayımlayamıyoruz.” Bitmeyecek hikâye...
Ölüm düşüncesiyle artık herkes daha meşgul, pandemidir, depremdir derken… Gazetelerde, televizyonlarda sürekli üzücü ölüm haberleri ya da ölümden mucizevi kurtuluşların sevinci. Özellikle bu çağda inkâr edilen, bastırılan ölüm korkusu, görmezden gelindikçe daha bir ortaya çıktı sanki. Pandemide de, depremde de ölümün tesadüfi seyri, yani bazı Covid-19 hastalarının yaşaması, bazılarının ölmesi, ölümle ilgili kaygıyı daha da karmaşıklaştırdı. Winnicott’a göre zihin ve düşünce, bedenin ihtiyaçları ve ölümü gerçeğiyle ortaya çıkmıştır. Bedenin sonlu varlığı, sonsuzmuş gibi hissettiğimiz zihni yaratmıştır. Bedensel canlılığımız, var olmaya devam edişimiz kesintiye uğradığında, bir engelle karşılaştığında kendimizi korumak için zihne ihtiyaç duyar ve bebeklik döneminde onu yaratmaya başlarız. Ölümün toplumsal hayata bu kadar sokulduğu bir zamanda, insanların da zihinlerini daha yoğun bir biçimde kullandığı kesin. Kaygıyla ilgili rahatsızlıkların artışı da, aslında ölüm korkusuna karşı zihnin gerçekliği çarpıtarak verdiği uyumsuz reaksiyonlardan kaynaklı. İnkâr gibi ilkel savunma mekanizmalarını kullanan birinin kaygıyla başı dertte olacaktır her zaman. Winnicott, zihnin benliğin bir parçası olarak, bakımımızı üstlenen çevrenin güvenilirliğini yitirmesiyle oluştuğu tespiti bu açıdan önemli. Bebeğe bakım veren kişi, ilk evrelerde bebeğin tümgüçlü yanılsamasını sürdürüp sonra azar azar onu hayal kırıklığına uğratmalı ki, bebek kendisinin ve gerçekliğin farkına varabilsin ve zihine ihtiyaç duysun. Adam Phillips’in “Dünya yeterince iyi olmadığında, onun yerine zihnimizi geçiririz” sözüyle dile getirdiği gibi. Ama zihnin dünyanın yerine geçmesinin elbette bazı olumsuz sonuçları da oluyor, bazı psikologların ‘kötü zihin’ dedikleri durum ortaya çıktığında; özellikle travmalarda hem ihtiyacı, hem de nesneyi yok etmeye yönelik bir tutum içine girebilir zihin, dünyayla bağlantıyı kopararak. ‘İyi zihin’ ise, bedenin ihtiyaçlarını önemser ve dünyayla, gerçeklikle daha uyumlu çözümler üretir. Bu iyi/kötü durumu, Melanie Klein’ın iyi nesne / kötü nesne tanımlarıyla da uyumludur sanki. Ölüm, daha çok kapalı kapıların ardında yaşanan ve insanlardan saklanan bir şey değil artık. Özellikle pandemiden sonra bir şeylerin değişiyor ya da değişecek olması, geçen yüzyılın seks tabusunun yerini alan son büyük tabu olan ölüm fikriyle baş başa kalınmasıyla ilgili belki de… Yaşam süresinin uzaması ya da tıptaki gelişmeler, bu tabuyu gizlemeye yetmiyor. Ölüm fikri yaşamı daha değersiz de hissettirebilir, “öleceğimize göre yapılmaya değer hiçbir şey yoktur” düşüncesiyle, ya da tam tersi yaşanılan anları çok değerli hale de getirebilir. İkisi de spekülatif akla uydurma olarak düşünülebilir. Aslolan ölümün kaçınılmazlığı ve bilinmezliği. Ondan sürekli kaçınsak da kabul ederiz. Belki de en sağlıklı yaklaşım, Nâzım Hikmet’in de ‘Yaşamaya Dair’ adlı şiirinde dile getirdiği düşünme biçimi: “Yaşamayı ciddiye alacaksın, / yani o derecede, öylesine ki, / mesela, kolların bağlı arkadan, sırtın duvarda, / yahut kocaman gözlüklerin, / beyaz gömleğinle bir laboratuvarda / insanlar için ölebileceksin, / hem de yüzünü bile görmediğin insanlar için, / hem de hiç kimse seni buna zorlamamışken, / hem de en güzel en gerçek şeyin / yaşamak olduğunu bildiğin halde.” Ölüm, bedensel olanla ilgilidir; zihnimiz geçmiş nesillerden itibaren üretilen kelimelerle, fikirlerle, kültürel simgelerle bir parçası ve devamı olarak ölümsüzlüğün içinde yer alacak her zaman, o bitmeyecek hikâyenin… Dünyanın ve insanlığın bir parçası olarak hissettiğimiz sürece… Bavul Dergi arşivlik Ahmet Erhan sayısıyla raflarda
Aylık kültür ve edebiyat dergisi Bavul Dergi, Kasım 2020 sayısında şair Ahmet Erhan dosyasıyla raflardaki yerini aldı. 2013 yılında kaybettiğimiz şair Ahmet Erhan’ı dostları Ercan Kesal, Tolga Çandar, Teoman, Eren Aysan, Ferruh Tunç, C. Hakkı Zariç, Murat Koçak, Salih Bolat, İbrahim Karaoğlu ve Haydar Ergülen anlattı. Ayrıca Gonca Özmen, bu yıl Nobel Edebiyat Ödülü’ne layık görülen şair Louise Glück’e ait bir şiiri çevirdi ve Glück’ün şiiri üzerine yazdı. Tiyatro sanatçısı Şevket Çoruh devraldığı kavuğu; Blu TV’nin yeni dizisi Saygı’nın oyuncularından Tansu Biçer de diziyi Bavul Dergi okurları için anlattı. Şükrü Erbaş, Ataol Behramoğlu, Emre Kongar, Ayşen Şahin, Evrim Kuran, Güvenç Dağüstün, Kaan Sezyum, Erdal Güney ve Murat Ertel gibi isimler de derginin Kasım 2020 sayısında okurlarla buluştu. Bavul Dergi, gazete ve dergi bayilerden edinilebiliyor. #Bavul 'un #AhmetErhan dosya konulu #Kasım sayısında kimler var?  Hayat bir yolculuktur, yanınızda bulunsun. #kasım #yenisayı #ahmeterhan #bavul pic.twitter.com/YbErEnxFBY Sinema meslek örgütlerinden Sabah yazarı Karayel'e: Özür dile
Bozcaada Uluslararası Ekolojik Belgesel Festivali başladı
Bozcaada Uluslararası Ekolojik Belgesel Festivali (BIFED) açılış programı ile dün resmen başladı. Bu yıl 2-8 Kasım tarihleri arasında, bifedonline.org adresinden çevrimiçi ve ücretsiz olarak yayında olan festivalde, toplam üç kategoride 39 belgeselin izleyici ile buluştu. Festivalde Türkiye Panoraması’ndaki 11 belgesel festivalin kendi sitesi bifed.org adresinden herhangi bir kişi sınırlandırması olmadan izlenebilirken, Ana Yarışma ve Panorama kuşağıdandaki toplam 28 belgeselde telif hakları ve yönetmen talebi sebebiyle film başına 250 kişi sınırlandırması bulunuyor. Açılış programında konuşan Bozcaada Belediye Başkanı ve festival Başkanı Hakan Can Yılmaz, İzmir’de 30 Ekim'de meydana gelen deprem ile ilgili duygularını paylaşarak, ”Bu sabah depremden 65 saat sonra kurtarılma anını sevinç gözyaşlarıyla izlediğimiz Elif bebek hepimize bir umut oldu” dedi. Yılmaz, “28 belgeselin gösterildiği platforma bugün 300’e yakın kişi üye oldu ve bu filmler için ayrılan 7 bin koltuğun daha ilk günden yaklaşık bin 300’ü izleyiciler tarafından doldu. Bu toplam filmlerin neredeyse beşte biri anlamına geliyor. BIFED Youtube kanalında ise toplam gösterimde olan 11 yerli yapım belgesel 800’ü aşkın kişi tarafından izlendi” açıklamasını yaptı.  Festival Yönetmeni Petra Holzer, “Dayanışmaya her zaman olduğu kadar ihtiyacımız var. Ümit veren öykülere de. Bu festivali de önemli bir dayanışmanın sonucunda bir araya getirebiliyoruz. Yerel yönetim ve tüm ada halkı el ele gerçekleştiriyoruz” diyerek açılış konuşmasını gerçekleştirdi. Bu sene festivalde yönetmenlerle çevrimiçi soru-cevaplar ve paneller de gerçekleşecek. Festivaldeki panellerin listesi şu şekilde. >> 5 Kasım Perşembe 18:00’de Serkan Ocak kolaylaştırıcılığında “Türkiye’de Çevre Haberi Yapmak” >> 5 Kasım Perşembe 20:00’de Ümit Hamlacıbaşı kolaylaştırıcılığında “Anadolu’nun Kaybolan Üzümleri ve Yerel Hafıza” >> 6 Kasım Cuma 15:00’de Özlem Teke kolaylaştırıcılığında “Küçülme Perspektifinde Sürdürülebilirlik ve Turizm” >> 7 Kasım Cumartesi 18:00’de Avukat Berrin Demir kolaylaştırıcılığında “Yerin Derinliklerinden Geldiler: Katliamdan Direnişe Soma”. Uluslararası köklü ekolojik belgesel festivali ağı Green Film Network’e ilk günden beri üye olan BIFED’in kazananı 7 Kasım Cumartesi akşamı çevrimiçi canlı yayınla duyurulacak. Festivaldeki belgeseller pazar gece yarısına dek izlenecebilecek. Fatoş Güney: Kuşlar kafesten kurtulmadı
Işıl ÇALIŞKAN Yönetmen, oyuncu ve senarist Yılmaz Güney'in eşi Fatoş Güney, aralarındaki "nice zorluklara göğüs gererek serpilen, cezaevi, sürgün, ayrılık gibi çetin süreçlerle daha da güçlenip büyüyen destansı sevgiyi" kâğıda döktü. İthaki Yayınları’ndan çıkan Camları Kırın Kuşlar Kurtulsun, Moda'da doğup büyümüş ve kendi kozasından çıkmamış bir genç kadının hayatının altüst oluş hikâyesiyle başlıyor. Bu bireysel değişim ülkenin siyasi tarihi ve politik sarsıntılarla, Yılmaz Güney'in kendi yolunu bulma serüveniyle harmanlanarak eşsiz bir anlatı oluşturuyor. Fatoş Güney’in gözünden bir Yılmaz Güney panaromasına tanıklık etmeye davet eden kitap, filtresiz anlatımıyla okuyucuyla buluşuyor.  Yeni kitabı vesilesiyle Fatoş Güney ile konuştuk. ► Kitaba “Camları kırın, kuşlar kurtulsun” demenizin ardında nasıl bir anlam yatıyor? Camları Kırın Kuşlar Kurtulsun, Yılmaz Güney’in Fransa’da çektiği son filmi olan Duvar’a ilk etapta vermeyi düşündüğü isimdi. Bundan sonra vazgeçtiyse de bu isim beni çok etkilemişti. Yaşadıklarımız, başımdan geçenler ülkemizim gerçekleriyle, dönemin siyasi olaylarıyla iç içe geçmişti. Büyük bir fanusun içerisine hapsolmuş gibi hissediyordum. Etrafımız, hayatımız hapishanelerin tel örgü ve demir parmaklıklarıyla çevrilmişti. İki cuntayı etimizde, kemiğimizde duyarak yaşamıştık. 12 Mart 1972’de Yılmaz tutuklanmış, 12 Eylül 1980 ‘de de düşüncelerinden dolayı 100 sene ceza ile yargılanmıştı. Ayrıca bütün ülke büyük baskı altındaydı; özgürlükler kısıtlanmıştı, insanlar cezaevlerine dolduruluyordu. Yani tüm ülke sanki bir hapishaneydi. Bu duygularla bugün yaşananlara da bir gönderme yapmak istedim ve bu isimde karar kıldım.  ► Geçmişi yazıya dökerken zihninizde canlanan anıların size hissettirdiklerinden bahseder misiniz? Aynı şeyleri yeniden yaşamak ve bu günlere baktığımızda aynı şeylerin tekrarını görmek içimi acıtıyor.  ► “Yazmak ölümden bir şey koparmaktır” diyorsunuz kitabınızda… Yaşadıklarımızın sonsuzlukta kaybolmaması için yazarak tanıklık etmek istedim.  ETKİLENMEMEK ELDE DEĞİLDİ  ► Sizdeki Yılmaz Güney’in “çirkin” ve “serseri” imajı nasıl aşka dönüştü? Onu tanımadan önceki bir düşünceydi bu, bir önyargıydı. Bu yüzden bana “Beni sana kimseler anlatmasın, ben anlatacağım” demişti. Zaten kendisini görür görmez fikrim değişti. O kadar kibar, o kadar sevecen, o kadar açık sözlüydü ki, etkilenmemek elde değildi.  ► Kitapta Yılmaz Güney’in zorlu yaşamından dolayı onunla evlenmekten duyduğunuz tedirginliği anlatmışsınız. Pişmanlık duyduğunuz zamanlar oldu mu? Olaylar o kadar hızlı gelişti ki, anlık öfkelerim olsa da pişmanlık duymadım. Bugün olsa yine aynı şeyleri en baştan yaşayabilir ve göğüsleyebilirim.  ► Onunla ilgili iyikileriniz neler? Yeni bir dünya keşfetmeme, yeni bir bakış açısı kazanmama neden olması. Beni sanal bir dünyadan kurtarıp gerçek bir dünyaya geçişimi sağlaması.  ► Örneklendirebilir misiniz? Yaşadığım ve dünyayı ibaret sandığım Moda semtinin dışına çıkıp Çukurova gerçeğinin içine sokması ve bilincimin alt üst olarak yeni yön kazanması bir örnek. Yani bana yeni bir dünyanın penceresini açması iyi ki dediğim şeylerin başında geliyor. Ayrıca onun gibi sıradışı bir insanı tanıyıp birlikte yaşamış olmak ve onun tarafından sevilmiş olmak da ayrı bir değer.  ► Çirkin Kral’ın eşi olmak nasıldı? Buna dair aldığınız tepkilerden hafızanızda yer eden ilginç bir anı var mı? Benim açımdan ilk başlarda çok güzel ve çok mutluluk vericiydi. Daha sonra değişen şartlar ve olaylarla birlikte eleştiri ve saldırılar başladı. Bütün bunlar yine ülkemizin içine girdiği politik dönemlerle eş zamanlı gelişti. Sosyal ilişkilerimize kadar yansıdı.  BASKILARA KARŞI BIÇAK GİBİ BİLENİYORDUM  ► Yılmaz Güney’in gördüğü baskıları nasıl yorumluyordunuz? Her seferinde sanki bir darbe alıyordum, sarsılıyor ve bir bıçak gibi bileniyordum. Yaşadığımız her baskı bilincimde yeni bir ufuk açıyordu. Bilincim üzerimizde uygulanan baskılarla değişti ve gelişti.  ► Sizin 18 yaşınıza girdiğiniz yıllarda Yılmaz Güney cezaevine girmiş. O yıllarda siyaset kafanızda nasıl bir yerdeydi? Tamamen dışındaydı. Ama bir şeylerin yolunda gitmediğinin farkındaydım. Yılmaz’ın Boynu Bükük Öldüler kitabını okudum ve hayatım değişti. Kitap Çukurova’yı ve insanlarını anlatıyordu. Yılmaz’ın çocukluk ve ilk gençliği de yansıtılmıştı. Mevsimlik pamuk işçileriyle ve onların dünyasıyla karşılaşmak beni çok etkilemiş, içimde o dünyayı keşfetme ihtiyacı uyandırmıştı.  ► Yılmaz Güney hiç doğmamış olsaydı sinemamızda ne eksik olurdu? Yılmaz Güney Türkiye sinemasının bir dönüm noktasıydı. Yeşilçam gibi yılda 300 film üretilen dev bir sektörde, Yeşilçam değerlerini altüst edecek bir sinema dili yarattı. Yılmaz Güney kendi dilini oluşturduktan sonra, çektiği tüm filmlerde İtalyan sinemasında İkinci Dünya Savaşı sonrasında ortaya çıkan yeni gerçekçilik akımının paralelinde sosyal içerikli filmler yaratmış tek yönetmendir. Devrimci sinemayı yaratmıştır.  ENGELİN NEDENİ TAMAMEN SİYASİ  ► Bugün Yılmaz Güney filmlerinin gösterilmesi hâlâ engelleniyor. Sizin de yıllardır gösterilmesi için gösterdiğiniz çabayı biliyoruz. Bu engellemelerin ardındaki neden ne sizce? Bu hiçbir hukuki gerekçeye dayanmayan engelin ardındaki neden tamamen siyasi. Türkiye’deki gerçeklerden korkan çevrelerin uyguladığı sansürdür. Tüm dünyada gösterilmiş, ödüller alarak dünyadaki kült filmler arasına girmiş Yol, Sürü, Umut gibi filmlerin televizyonda gösterilmiyor oluşu bir ülke ayıbı. Türkiye sinema tarihine bir ihanettir. Yılmaz Güney’e karşı bir kin gütmedir.  ► Yılmaz Güney’le olan aşkınıza dönemin şartlarının etkileri nelerdi? Yaş farkınız, farklı yaşam standartları? Tüm bunlar bugün olsa işler nasıl olurdu? Dönemin şartlarının ve olaylarının aşkımıza ve beraberliğimize verdiği en büyük zarar, on yılı bulan uzun hapishane yıllarıdır. On altı yıllık beraberliğimizin on yılı ayrı geçti. Aramızdaki yaş farkı önemsenecek bir durum değil, aksine olgun bir adamla birlikteliğin birçok artısı olmuştur benim açımdan. Bugün olsa yine aynı şartlar mevcut. Yılmaz Güney yine içerde olacaktı ve filmleri zaten hâlâ hapishanede. Kuşlar kafesten kurtulmadı.  ► Bugün Yılmaz Güney’in gidişinin ardından 36 yıl geçti. Hisleriniz neler? Yılmaz Güney ‘in aramızdan ayrılışının 36’ncı yılında onun eserlerinde anlattığı her şey yine güncel, bugün hepsi yaşanıyor. Hepsi evrensel. 40 yıl önceki fikirleri ülkeyle ilgili değerlendirmeleri daha henüz bugün tartışılıyor. Türkiye’de insan hakları, Kürt meselesi, kadın sorunu ve çocuklara taciz sorunu gibi birçok sorunu yazmış, göstermiş ve bunlardan ötürü 100 yıl cezaya çarptırılarak ülkeden ayrılmak zorunda bırakıldı. *** ‘ÇİRKİN KRAL’IN ARDINDAN 36 YIL GEÇTİ  Yönetmen, oyuncu ve senarist Yılmaz Güney’in ölümünün ardından 36 yıl oldu. Lütfi Akad’ın yönettiği “Hudutların Kanunu” filmiyle “Çirkin Kral” lakabını alan Güney, 1937’de Adana’nın Yenice köyünde dünyaya geldi. Sanat hayatına onlarca film ve ödül sığdıran sanatçı, 114 filmde oyuncu, 26 filmde yönetmen, 15 filmde yapımcı, 64 filmde ise senarist olarak yer aldı. Hayatının 12 yılını cezaevinde geçiren usta sanatçı, son yıllarını Paris’te geçirdi. 9 Eylül 1984’te, kanser sebebiyle Fransa’da hayata veda etti. Adım Bond, James Bond…
Sean Connery, yaşlandıkça kesinlikle daha yakışıklı olduğunu düşündüğüm ilk erkek oyuncudur. İlk Bond’lardaki gençlik halini pek beğenmezdim. Sonraları, gene onun adıyla başlayan benzer aktör listeleri yapmıştık. Genç Connery’ye pek sempati duymayışımda, beyazperdedeki Bond’un Ian Fleming’in kitaplarındaki Bond’dan farklı olmasının da rolü vardı belki. Ya da ben düpedüz zevksizdim. Çünkü görmediği, yaşamadığı bir lükse alışkın 007’yi, sanki bu hayata ezelden beri alışkınmış rahatlığıyla oynayan aktörü herkes beğeniyordu. Thomas Sean Connery, en meşhur İngiliz ajana can verse de aslında İskoçya’nın bağımsızlığını destekleyen bir İskoç milliyetçisiydi. 2014 referandumundan önce yapılan bir söyleşide, eğer İskoçya Birleşik Krallık’ın geri kalanından ayrılırsa, Bahamalar’daki evini bırakıp ülkesine döneceğinden söz etmişti. 5 Temmuz, 2000’de Kraliçe II. Elizabeth ona Edinburgh’da ‘Sir’ payesi verdi. Bu ünvan Connery’nin İskoçya Ulusal Partisi’ni açıkça desteklemesinden rahatsız olanlarca iki yıl boyunca veto edilmişti. Connery, Edinburgh’un kenar mahallelerinden gelip Hollywood’un ilk James Bond’u olarak uluslararası şöhrete kavuşan, öfkesi burnunda bir İskoç’tu. Sonra da hep aynı rolü üstlenmekten sıkılıp, bir değil iki defa Bond imparatorluğundan ayrıldı. Ve sanki aniden, bizim onu pek beğendiğimiz çehreye büründü: yetenekli bir aktör ve daima iş yapan bir yıldız olarak uzun, verimli bir meslek hayatı yaşayan yakışıklı bir “orta yaşlı”. “Adım Bond, James Bond”, karakterin kendini takdim şekliydi. Bu rolde ondan sonra pek çok aktör izlemiş izleyicilerin gözünde en iyisi, unutulmaz Bond da oydu zaten. Ya da Majesteleri’nin Gizli Servisi’nden Ajan 007. Öldürme izni vardı, şiddete başvurmaktan kaçınmazdı. Yazar Fleming’in Bond’undan daha tehlikeli olduğu kesin. Eh, özgür dünyayı koruma görevini üstlenen bir ajan olmak kolay değil. Sean Connery uzun meslek hayatı boyunca “The Untouchables / Dokunulmazlar”daki polis Jim Malone’la bir kere En İyi Yardımcı Erkek Oyuncu dalında Oscar aldı. Umberto Eco uyarlaması “Der Name der Rose / Gülün Adı”ndaki William von Baskerville rolü de ona En İyi Erkek Oyuncu dalında bir BAFTA getirdi. Ama yıldızlık Bond’la geldi. 1962’de ilk kez “Dr. No” ile James Bond olunca dünyanın her yanında hayranlara sahip oldu. Edinburghlu delikanlıyı yarattığı karaktere başlangıçta pek uygun görmeyen yazar Ian Fleming bile onu beyazperdede izleyince hatasını kabul etti. “Mr. No”yu “From Russia With Love / Rusya’dan Sevgilerle”, “Goldfinger / Altınparmak,” “Thunderball / Yıldırım Harekâtı” izledi. Derken Connery diziden sıkıldı ve “You Only Live Twice / İnsan İki Kere Yaşar”ın ardından yerini “On Her Majesty’s Secret Service”de (1969) pek tanınmayan Avustralyalı aktör George Lazenby’ye bıraktı. Ancak, yoksullukla geçen çocukluk ve gençlik yıllarının etkisiyle olsa gerek paraya dayanamayan aktör, yapımcıları Saltzman ve Broccoli ona Diamonds Are Forever / Ölümsüz Elmaslar” için 1971’de rekor bir ücret, 1 milyon 250 bin dolar teklif edince geri geldi. Ancak hakkını da yemeyelim. Bu parayı İskoç Uluslararası Eğitim Vakfını kurmaya harcadı. Lazenby’yi Roger Moore, Timothy Dalton, Pierce Brosnan izledi ama anketlerde en “hakiki” Bond gene de kadınların sevgilisi Sean Connery idi. Zaten Bond filmlerinin en ilgi çekici yanları 007’nin kendisi, güzel kadınlar ve kötü adamlardır. Son Bond Daniel Craig de Connery‘yi bir numara sayanlarla aynı fikirde. Sinemanın en büyüklerinden biri artık yok diye çok üzüldüğünü söylüyor. “Sir Sean Connery Bond olarak ve daha fazlası olarak hep hatırlanacak,” diyor. “Bir devri, bir tarzı temsil ediyordu. Perdedeki zekâsı ve albenisi ancak megawatt olarak ölçülebilir. Her nereye gittiyse, umarım orada da golf sahası vardır.” Üstat golf tutkusuyla bilinirdi. İngiltere'de 150 opera sanatçısı hükümetin sanata karşı tutumunu protesto etti
İngiltere’nin başkenti Londra’da, 150 opera sanatçısı, koronavirüs salgını sırasında içinde bulundukları kötü durumu duyurmak amacıyla Londra Parlamento Meydanı'nda bir araya geldi. İngiliz radyo kanalı Classic FM’in haberine göre, #WeMakeEvents ve #LetMusicLive etiketleriyle düzenlenen protestoya ünlü sopranolar Mary Bevan ve Natalya Romaniw de katıldı. 150 sanatçının oluşturduğu koro, Verdi’nin yazdığı ve “Yahudi esirler korosu” olarak bilinen “Nabucco” operasını seslendirdi. 150 opera singers gathered in London's Parliament Square to sing a Verdi chorus, in a powerful musical protest for the future of the arts. pic.twitter.com/xdT1sex2Ev 'CANLI MÜZİĞİN ÖNEMİNİ HATIRLATMAK İÇİN BİR ARAYA GELDİK' Protestoya katılan Romaniw yaptığı açıklamada, “Bugün düzenlenen protesto, koronavirüs salgınında bir araya gelen en büyük müzik topluluğunu bir araya getirdi. Sanat dünyasının içinde bulunduğu sorunları ve canlı müziğin önemini hatırlatmak için bir araya geldik” dedi. “Bir araya gelerek parça seslendirmek gibisi yok” diyen ünlü soprano, “Burada opera seslendiren herkesin derinden etkilendiğini hissettim. Böyle anlar, bizler için göründüğünden daha dokunaklı olabiliyor” ifadesini kullandı. Romaniw ayrıca, "Bugün geldiğimiz noktaya ulaşabilmek için yıllarca çalıştık. Gelinen noktada hiçbir şey yapamamak canımızı yakıyor. Başka sektörlere yönelen ve o alanlara yönelik eğitim almak zorunda kalan birçok sanatçı var" açıklamasını yaptı. BİR ÇOK SANATÇI BAŞKA SEKTÖRLERDE ÇALIŞMAK ZORUNDA KALDI Hükümetten gelirlerinin yüzde 20’sini talep edebilecek olmaları sebebiyle Parlamento Meydanı’nda sosyal mesafe kurallarına dikkat ederek bir araya gelen 400 sanatçı, Gustav Holst’un “The Planets” filminden “Mars” müziğinin yüzde 20’sini seslendirerek iki dakika boyunca sessiz protesto etmişti. Londra’da şu an serbest çalışan müzisyenler, Serbest Meslek Geliri Destek Programı (SEISS) aracılığıyla ortalama aylık kazançlarının yüzde 40’ına kadarını talep edebiliyor. Ancak birçok müzisyen bunun yeterli olmadığı konusunda uyarıyor ve birçoğu hala başka sektörlerde çalışmak zorunda kaldıklarını veya yurtdışında iş aradıklarını söylüyor. “Şu Dünyanın Sırrı” Bağcan’ın sesinde saklı: Kendimi geç keşfettim
IŞIL ÇALIŞKAN Etkileyici vokaliyle her şarkıda farklı bir dünya yaratan bir isim Serenad Bağcan. Tabiri caizse şarkıları yaşıyor ve daha da önemlisi yaşatıyor. O ise bunu hem gönülden söylemek hem de yaşanmışlıkları sesinin üzerine oya gibi işleyebilmek olarak açıklıyor. Şimdi piyanist ve besteci Fazıl Say'ın “Şu Dünyanın Sırrı” isimli yeni albümüyle dinleyici karşısında Bağcan. Türk edebiyatının unutulmaz şair ve yazarlarının şiirlerinin bestelediği şarkı albümünde Yunus Emre, Pîr Sultan Abdal, Sabahattin Ali, Kaygusuz Abdal, Aziz Nesin, Metin Altıok ve Ömer Hayyam şiirleri yer alıyor. Şan ve piyanonun başrolde olduğu albüm 8 parçadan oluşuyor. Bağcan ile albümü ve müzik serüvenini konuştuk. ► Serenad Hanım, “Şu Dünyanın Sırrı” neyde saklı sizce? Herkesin sırrının kendine özel olduğunu düşünüyorum. Benim dünyamın sırrı belki sizin gündelik rutinlerinizin arasındadır ya da sizin sırrınız benim için çaba sarf etmeden yapabileceğim bir şeydir. Sanıyorum ki, benim dünyamın sırrının, “algılarımın” içinde yattığının farkına varmam ve peşine merakla, cesaretle, korkusuzca düşmemde yatıyor.  ÇOĞU ZAMAN AĞIR İÇSEL SIKIŞIKLIKLAR YAŞADIM  ► Kaygusuz Abdal, Yunus Emre, Ömer Hayyam şiirlerini yıllar sonra kendi sesinizden dinleyiciyle buluşturmayı nasıl tarif edersiniz? Ağır ve hakkını vererek yapmam gerektiğini düşündüğüm büyük bir sorumluluk olarak değerlendiriyorum. Yüzyıllar öncesinde yaşamış bu insanların dünya görüşlerini anlamak, geçtikleri yolları ve gösterdikleri tepkileri ya da davranış biçimlerini analiz etmekle başladım çalışmaya. Çoğu zaman çok ağır içsel sıkışıklıklar yaşadım. Biliyorsunuz Kaygusuz Abdal, Yunus Emre ve Hayyam yaşadıkları dönemin, hem düşünce hem de davranış olarak çok önünde insanlar ve anlaşılamamanın verdiği huzursuzluk, bunun yanında insanoğlunun çiğ davranışlarına maruz kalmalarının kırgınlığını da hissettim çok derinlerde.  ► Albümde Türk edebiyatının üç önemli ismi olan Metin Altıok, Aziz Nesin, Sabahattin Ali’nin şiirlerini de notalarla buluşturmuşsunuz. Bu seçki nasıl bir elekten geçti? Metin Altıok ve Aziz Nesin Fazıl Say’ın çocukluğundan bu yana tanıdığı şair ve yazarlar. Onların anılarına ve eserlerine olan saygısı, onları yeni nesillere tanıtabilme sorumluluğu, parmaklarından dökülen notaların, o güzelim şairlerin dizelerini sarıp sarmalamasına neden oluyor bence. Anlayacağınız şarkılar benim önüme geldiğinde Fazıl Say’ın eleğinden geçmiş oluyor.  FAZIL’IN İLHAM PERİLERİ COŞTU  ► Fazıl Say ile albüm için nasıl bir çalışma içindeydiniz? Bu işbirliği hakkında neler söylersiniz? “Şu Dünyanın Sırrı” aslında single olarak tasarlanmış bir projeydi, daha sonra Fazıl’ın ilham perileri coştu ve 8 şarkılık bir albüme dönüştü. Önümde bir ay gibi kısa bir süre vardı. Pandemi döneminde olduğumuz için de bir araya gelip sık sık prova yapma imkânımız da olmadı. Telefon üzerinden bana şarkıları çalarak gönderdi, Notalar geldi, ben çalıştım ve stüdyoya girmeden 1 hafta evvel bir araya geldik ilk provamızı yaptık.  Fazıl Say’la olan işbirliğimden çok mutlu ve gururluyum. Ülkemiz ve bizden sonraki nesiller için çok önemli bir kültür ve edebiyat mirası bıraktığımızı düşünüyorum. Keşke ömrümüz sağlığımız ve performansımız elverse de, bütün şairlerimizin birer şiirini Fazıl Say’ın notaları benim de sesimle sarabilsek.  ► Sesinizin buluşmayı en çok sevdiği enstrüman hangisi? Piyano ve ney.  ► Sizin sesinizle buluşan her şarkı teatral bir havaya bürünüyor sanki. Yaşıyor ve yaşatıyorsunuz. Bu gönülden söylemek mi? Hem gönülden söylemek hem de yaşanmışlıklarınızı sesinizin üzerine oya gibi işleyebilmek. Ben yıllarımı ve emeğimi zevkle şarkı söylemeye adadım, kendimi hep yeniledim ve geliştirme yolunda çaba sarf ettim.  ► Masa tenisinde Türkiye şampiyonu oldunuz. Jimnastik, hentbol, basketbol ile ilgileniyordunuz ve eczacılık okudunuz. Müzisyen dolu bir aileden geliyorsunuz. Müziğin sizin için çocukluktan gelen bir tutku olmaması ilginç… Bunu nasıl açıklarsınız? Benim hayatımda müzik çocukluğumdan itibaren hep oldu. Sporla müzik hep baş başa gitti. Sadece kendimi keşfedebilmem çok geç oldu. O da ailede Selda Bağcan gibi muhteşem bir sesin olması ve diğer aile bireylerinin de ondan eksik taraflarının olmaması sonucundaki yetersizlik duygumdan kaynaklıydı. Peki müzik yeteneğinizi fark etmeniz nasıl oldu? Ve sonrasında bu yolda yürüme kararınız...  Müzik hep hayatımda oldu. Çocuk ve Gençlik koroları ile sürdürdüğüm müzik yaşantımı Kültür Bakanlığı Devlet Çoksesli Korosu’nda profesyonel olarak sürdürdüm 2016 yılına kadar…  ► Bağcan ailesinde yetişmek bir müzisyen için elbette ki ayrıcalıktır. Fakat bunun ayrı bir sorumluluğu da olsa gerek… Evet, gerçekten ayrıcalıktı benim için, düşünsenize sizi bu konuda destekleyen, önünüze alternatifler sunabilen ve bilgi verebilecek donanıma sahip bireylerden oluşan bir aile... Kim istemez böyle bir aileyi?  Bağcan soyisminin sorumluluğuna gelince, yaptığım şeyi mükemmel yapmak gibi bir takıntım vardı bir zamanlar, hayatım içerisinde ismim, soyismim ve kimliklerimden yavaş yavaş sıyrılmaya başlayınca, bir şeyi mükemmel yapmış olmak için değil, onu yaparken mutlu olduğum için varoluşuma anlam kattığı için yapmaya başladım. Şu dünyamın sırlarından biri de bu belki de.  ► Kendinizi kariyerinizin neresinde görüyorsunuz? Bu sorunuza şöyle cevap vermek istiyorum, kariyerim için önce, doğru teknikle şarkı söylemeyi, yani tekniği kullanmayı öğrendim. Sonra doğru teknikle şarkı söylemeyi düşünmeden yapabilir hale geldim. Şimdi, teknik kendi kendini icra ederken ben olup biteni izliyorum, izlerken görüyorum, işitiyorum. Pandemiyle birlikte müzik dünyası zor günler geçiriyor. Nasıl değerlendiriyorsunuz tüm bu olanları? Pandemi dönemi en çok sanatçıları vurdu. Sanatçı sanatını kitlelerle, insanlarla paylaşamıyor artık. “Sanat halk içindir “cümlesinin yerini “sanat sanat içindir” ya da “sanat kendin içindir” cümleleri dolduruyor belki de. “Sanat sonrası içindir”. Bilemiyorum yaşayıp göreceğiz. *** HALAM YASAKLIYKEN SÖYLEMEYİ BIRAKABİLİRDİM ► Selda Bağcan’ın yasaklı olduğu yılları nasıl anımsıyorsunuz? O yılların size yansıması oldu mu? Hiç anlam veremezdim, halam şarkı söylüyordu, şarkı söylediği için cezalandırılıyor ve hapse atılıyordu... İyi ki böyle bir çıkarımı bilinçaltıma kodlayıp, şarkı söylemeyi bırakmamışım. Zor yıllardı hem ailemiz hem de ülkemiz için.  Her şey değişiyor, bozuluyor, iktidarlar geliyor gidiyor, isimler bir var bir yok, fakat Selda Bağcan ismi, kendini yenileyerek, bıkmadan usanmadan, boynunu her zaman dik tutarak hatta ülke sınırlarını aşarak efsane olmaya devam ediyor. *** BU BULUŞMA TARİHİN İÇİNE YOLCULUK GİBİ  Fazıl Say: Bazı dönemler, “içinden ne geliyorsa onu yap” diyorum kendime. Ve içimden yeni şairlere dönmek, şiirlere şarkı olmak geldi. Yirmi dört yaşımda, ilk şarkılarımı bestelerken hissettiğim heyecanıma geri döndüm. Bir şiiri bestelerken hangi dünyadayım? Belki de sadece kendi dünyamdayım. Bugüne kadar pek çok şarkı ve vokal eser besteledim. İlk Şarkılar, Yeni Şarkılar ve Güz Şarkıları albümlerinin ardından “Şu Dünyanın Sırrı”; aklıma, ruhuma dokunan şiirlerin yer aldığı dördüncü albümüm.  Her şiiri, her şairi piyano ile uzunca anlatmak istediğim bir müzik doğdu bu albümde. Tüm şarkılar Serenad Bağcan’ın güçlü sesine emanet. Büyük oranda şan ve piyanonun başrolü oynayacağı yakınlıkta, görkemli bir orkestrasyondan uzak, yaklaşık 45 dakikalık bir müzik. Sadece Pir Sultan ve Kaygusuz Abdal’da Aykut Köselerli’nin performe edeceği davul ve vurmasız var. Bir de Sabahattin Ali eserinde viyolosel kullandım. Onu da hepinizin çok beğeneceğine inandığım genç yetenek Jamal Aliyev yorumladı.  Albümde 20. Yüzyıl Türk edebiyatından üç şairimizin eseri yer alıyor: Metin Altıok’un felsefi ve güzel şiiri “Kendinin Avcısı”, Aziz Nesin’in “Sivas Acısı”, ve Sabahattin Ali’nin “Ruhumun Dalgaları” şiiri. Ayrıca yüzyıllar öncesinin mirası olan Kaygusuz Abdal, Pir Sultan Abdal, Yunus Emre, Ömer Hayyam şiirleri var. Bu toprakların şiirlerini bilmek gerek. Yüzyıllar sonrasında, aynı seslerin armonisiyiz sanki. Bu buluşma tarihin içinde yolculuk gibi. Dinlerken vardığımız yer, yüzyıllar öncesi bugün!  Şiirleri bestelerken kendimi şairlerin denizinde buldum. Şimdi her birinin şiiri, benim denizimde… Nasiplenme oyunları
2014 yerel seçimlerinde Eyüp Belediyesi için aday adayı olan bir AKP üyesinin yaptırdığı berbat bir propaganda filmi var; çekimleriyle, kurgusuyla, karakterleri ve anlatısıyla aşırı derecede kötü bir film: Kameraya doğru yaklaşan beyaz bir cip, meydanın ortasında durur. Arabadan inen şoför, ceketini ilikleyerek ağır adımlarla sağ arka kapıya yönelir. Bu süre boyunca kendisi kapıyı açmadan bekleyen başkan aday adayı arabadan iner. Takım elbisesi ayrı eğreti, kasığına kadar inen kravatı ayrı eğreti, sağa sola sallanarak yürüyen adayın bir pastaneye girişini izleriz. Pastaneyi işleten genç adamın övgüleri eşliğinde aldığı tatlıyla çıkar, şoförün kapısını açtığı cipe biner. Civardaki bir tek vatandaş bile aday adayıyla ilgilenmemesine rağmen, arabanın penceresinden komik bir tavırla elini kaldırıp selam vererek uzaklaşır (filmi YouTube’da bulabilirsiniz). Ercan Kesal’ın kendi romanından uyarladığı Nasipse Adayız, işte bu başkan aday adayının seküler muhalefet kanadından bir versiyonunun öyküsünü anlatıyor. Senaryosu tam da Ercan Kesal’ın kaleminden bekleneceği gibi mükemmel kurulmuş filmin yönetimi ve görüntüleri anlatıyı daha da güçlendiriyor. Filmin tamamına yakını karakteri sürekli takip eden bir kameranın uzun çekimleriyle (plan-sekans) oluştuğu için, bu politika oyununun mide bulandırıcı doğası seyirci için daha gerçekçi bir hâle geliyor. Güç bozar. Mutlak güç, mutlak biçimde bozar. En basit tanımıyla devlet, belli sınırlar içinde yaşayan insan topluluklarının beslenme, barınma, sağlık, güvenlik ve eğitim gibi temel ihtiyaçlarının mümkün olduğunca eşit ve adaletli biçimde sağlanması amacıyla, bizzat o topluluk içinden ve o topluluk tarafından kurulan, ‘temsil’ ile işleyen bir yapıdır. Ama Türkiye'de devlet ve iktidar kavramları bu tanımdan fersah fersah uzaklaşalı, politik partiler ‘halka hizmet’ ifadesini içi boşaltılmış bir afiş sözüne dönüştüreli çok uzun zaman oldu. Bugün yerelden genele tüm yönetim süreçleri ve politika, toplumsal zenginliklerin kim tarafından sömürüleceğinin belirlendiği bir ihale sistemi olarak işliyor. Dersim Belediye Başkanı Fatih Mehmet Maçoğlu’nun yönetim anlayışı ya da Mansur Yavaş’ın başkan olduğu ilk günden bu yana yaptıkları ‘zaten olması gereken’ olduğu halde halkta şaşkınlık uyandırması da bu yüzden. Beyoğlu Belediyesi başkan aday adaylığı için yarışan Kemal Güner adlı bir doktor karakterin, belki bu siyasi kariyer girişimi olmasa hiç bulaşmayacağı rezillikleri nasıl da kolayca kabullendiğini, nasıl vicdansız ve çirkin bir karaktere dönüştüğünü izlediğimiz Nasipse Adayız kurmaca olmasına rağmen tek bir sahnesi bile uydurma değilmiş gibi geliyor insana… Örneğin bir sahnede, bedava sağlık taramasını reklam amacıyla kullanmak üzere gittiği mekânda, muayene için getirilmiş bir bebeği doktorun eline tutuştururlar. Bebeğin ya da annenin yüzüne bile bakmaya tenezzül etmeyen Kemal Güner, flaşlar patladıktan sonra bebeği fırlatırcasına verir anneye. Bu görüntünün birebir aynısını bir belgeselde, Doğa-Can Kılcıoğlu kardeşlerin Kamerayla izdivaç adlı filminde de görebilirsiniz: Seçim zamanı ev gezmelerine giden belediye başkan adayı, fotoğraf için kucağına verilen çocuğu çekim biter bitmez zerre kadar umursamadan o kalabalık içinde atarcasına yere bırakır. Politika bu ülkede böyle bir şeye dönüştü işte; tek kuralın kuralsızlık olduğu bir çıkar arenası… Nasipse Adayız’ın finaline doğru, Kemal Güner’i kampanya bayrak ve flamalarını yaptırdığı bayrak imalathanesinde görürüz. Küçük atölyede bir kısmı Afrika göçmeni olan işçiler gecenin ilerlemiş saatleri olmasına rağmen çalışmayı sürdürmektedir. Arada bir işçilere daha hızlı çalışmalarını emreden patron, Kemal Güner’i ve ‘eski bakan’ olarak tanıttığı bir adamı mangalda pişirdiği etlerle -”Bunlar Tekirdağ kuzusu başkanım!”- besler. Bu sahne hem filmin hem de Türkiye siyasetinin özetidir: Önde mangal keyfi yapan ensesi kalın siyaset erbabı, arkada gecenin bu saatinde hâlâ bayrak ve flama diken işçiler, ortada ise sömürü çarkının devam etmesi için yapılan bu göstermelik demokrasi oyununun sahne malzemesi olarak bayraklar; politikacıların 'nasiplenmek' için etrafı gözleyen akbabalara dönüştüğü bir ülkenin tuhaf gerçekliği... Ekoloji belgeselleri seyirciyle buluşuyor
Yaren ÇOLAK Bozcaada Uluslararası Ekolojik Belgesel Festivali’nde (BIFED), bugün çevrimiçi olarak başladı. 7’ncisi gerçekleşen BIFED’te 15 finalist, bir hafta boyunca jüri karşısında olacak. “Festival Scope” üzerinden canlı yayınlanan ana yarışma kategorisindeki 15 finalist haricinde BIFED Panoraması ve Türkiye Panoraması kuşağında yer alan 23 belgesel de Youtube kanalından kasım ayı sonuna kadar seyircisiyle buluşacak.  Finalistler arasında yer alan iki yapım Türkiye’deki ekoloji sorunlara dikkat çekiyor. Rûken Tekeş, “Aether” adlı belgeselinde sular altında kalan Hasankeyf’te 21 günlük yaşam döngüsünü anlatırken Julia Lazarus ise “Kuzey Ormanları” adlı belgeselinde inşaat ve otoyol projeleriyle Karadeniz kıyılarına verilen tahribatları gözler önüne seriyor. ‘Savunucuları savunun’ sloganıyla gerçekleşen festivalde bu sene Türkiye haricinde İtalya, Fas, Katar, Birleşik Devletler, Hindistan, Fransa, Çekya, Almanya, İsviçre, Letonya, Norveç, Litvanya, Birleşik Krallık, Avusturya ve Meksika da yer alıyor. *** BIFED 2020 finalistleri ♦ Aether-Rûken Tekeş, Türkiye/İtalya ♦ Amussu-Nadir Bouhmouch ♦ Artifishal-Josh Murphy, ABD ♦ Daima Yavaş Yeşil-Christoph Pohl, Hindistan ♦ Yeşil Kan-Arthur Bouvart, Jules Giraudat, & Alexis Marant, Fransa ♦ Tasa, Andrea Culková-Çek Cumhuriyeti ♦ Kuzey Ormanları-Julia Lazarus, Türkiye/Almanya ♦ Tutku - İsyan ve Teslimiyet Arasında- Christian Labhart, İsviçre ♦ Kaşık-Laila Pakalnina, Letonya/Norveç/Litvanya ♦ Atom: Bir Aşk Macerası-Vicki Lesley, Birleşik Krallık ♦ Günler ve Yıl-Othmar Schmiderer, Avusturya ♦ Ateş, Katharina Weingartner-Avusturya/Almanya ♦ Kırmızı Çizgi - Hambach Ormanı'nda Direniş-Karin de Miguel Wessendorf, Almanya ♦ Titixe, Tania Hernández Velasco-Meksika ♦ DSÖ'yeGüven, Lilian Franck, Almanya/Avusturya  Türkiye Panoraması ♦ Anadolu'nun Meşe Ormanları-Bulut Renas Kaçan ♦ Beyaz Altın, Ali Cem Şimşek-Faruk Emin Kaba, Sezai Mert Sak ♦ Çan: Bir Termik Kasabası-Mert Harmandar ♦ Efe Dayı-Harun Akça, Türkiye ♦ Ege'nin Son Baharı-Onur Erkin ♦ İda'nın Bekçileri-Tolga Barman ♦ Jeotermal Yetti Gari-Murat Yüksel ♦ Kanalı Beklerken-Yasin Serindere ♦ Rant Uğruna-Nejla Osseiran ♦ Roma Bostanı- Nesime Karateke ♦ Sınırların Ötesinde-Eylem Şen Türkan Şoray: Geçim derdinde olan insanların derdi beni çok mutsuz ediyor
Yeşilçam'ın efsanevi oyuncusu Türkan Şoray, Sözcü gazetesinden Yüksel Şengül'ün "Sizce Türkiye'nin en büyük sorunu nedir?" sorusuna "İşsizlik" yanıtını verdi. "Birinci sıraya işsizliği koyarım. Korona olayından sonra daha da büyük bir sorun olacak diye endişeleniyorum," diyen Şoray, "Özellikle gençlerin büyük bir enerjisi var. Maalesef okumuş, üniversite bitirmiş veya okuyamamış, ülkemizin geleceği olan gençlerimiz iş arıyor. Gençlerin, özellikle geçim derdinde olan insanların derdi beni çok mutsuz ediyor. İstatistiklere baktığımızda ürkütücü bir tabloyla karşı karşıyayız. Yıllarca yemeyip içmeyip evlatlarını okutan, onların meslek sahibi olması için çırpınan ailelerin hüznünü ve hayal kırıklıklarını yüreğimde hissediyorum. Gençlerin önü açılmalı. Onlar bizim geleceğimiz, onlar bu ülkeyi aydınlığa götürecek olanlar… Umutsuzlukları umuda çevrilmeli diye düşünüyorum," diye devam etti. "İşsizlik verileri pandeminin etkilerini yansıtıyor mu?" sorusunu da yanıtlayan Şoray şöyle konuştu: "Gelir adaletsizliği tabii… Keşke herkesin bu konuda şansı eşit olabilse. Ayrıca giderek kutuplaşıyoruz. Toplumda birbirimizi ötekileştirmeyerek, empati yaparak, birbirimizi dinleyerek, karşı görüşlüyse saygı duyarak orta yolu bulmalıyız. Bugün ülkemin görüş ayrılığı içinde kutuplaştığını görmek beni çok üzüyor. Birbirimizi yapıcı tenkit edelim, birbirimizden alacağımız ve birbirimize vereceğimiz çok şey var. Birlik içinde olalım. Ayrıca ülkemde eğitim çok önemli. Eğitimde fırsat eşitliği, kız çocuklarının okutulması çok önemli. Eğitimin hava, su, beslenme, barınma ve sağlık kadar önemli olduğunu düşünüyorum. Eğitim düşünebilme, hayata uygulayabilme ve yaşamın değerini bilme yeteneğidir, sonsuzdur." Kadına şiddet ile ilgili olarak ise Şoray şunları söyledi: "Kadına şiddet olayları hepimizin yüreğini acıtıyor. Nasıl önlenir nasıl yaptırım uygulanır? Bu zihniyetin ve kadına bakışın değişmesi gerekiyor. Bunun için de en önemli şey eğitim. Bu konuda üzerimize düşen her şeyi yapmak zorundayız. Ülkemin kadınlarına sorunları çözülmüş mutlu yarınlar diliyorum. Tarım işçileri, maden işçileri, fabrika işçileri haklarını alamamaktan dolayı isyan içindeler… Soma işçileriyle ilk günden beri çok ilgiliyim ve kalbim onlarla çarpıyor. Maden işçileri, tarım işçileri, işçiler, emekçiler… Alın teri için yola çıkan herkesin yanındayım. Herkes emeğinin karşılığını mutlaka almalı. Ancak o zaman hep beraber yüzümüz güler." Siyaset meydanı
Bizim kuşak, ‘Siyaset Meydan’ıyla büyüdü. İzleyicisini sabaha kadar televizyon başına kilitleyen Ali Kırca’nın programını kim anımsamaz? Sonraları taklitleri piyasaya sürülen, ama hiçbiri onun çizgisini yakalayamayan bu program nedeniyle ‘siyaset meydanı’nın yalnızca farklı görüşlerin tartışıldığı bir meydan olmadığını, aynı zamanda Osmanlı’da siyasi idamların gerçekleştiği meydana verilen ad olduğunu öğrenmiştik. Nereden aklına düştü diye soracak olursanız… Selahattin Demirtaş’tan Osman Kavala’ya, Ahmet Altan’a, nice siyasetçi ve kültür insanı siyasal iktidarın tutsağı konumundayken başka hangi konuyu ele alabilirdim ki? Elbette, siyasetçinin yazgısından söz edecektim… Bugünün ABD’de seçim günü olduğunu ve bu hafta gösterme çıkan en önemli filmin “Nasipse Adayız” olduğunu da anımsatmama gerek yok herhalde… Siyaset meydanları, dünya tarihinden hiç eksik olmamıştır. Hayatın tüm cepheleri gibi, bu cephenin de sanata yansıması kaçınılmazdı. Dünya sineması, kurulu düzeni ya da dini dogmaları sorgulayan isyancıların, filozofların, siyasetçilerin yazgısına duyarsız kalmadı, kalamazdı. Stanley Kubrick’in “Spartacus”ünden Elia Kazan’ın “Viva Zapata”sına, Roberto Rosselini’nin “Socrates”inden Giuliano Montaldo’nun “Giordano Bruno”suna sayısız tarihsel kişiliğin ‘siyaset meydanı’nda sonlanan yaşam öyküleri beyazperdeye yansıdı. Elbette, tarihi değiştiren büyük devrimcilerin öyküleri de… Andrzej Wajda’nın “Danton”u, Margarethe von Trotta’nın “Rosa Luxemburg”u, Joseph Losey’in Troçki suikastini konu alan “Meksika’da Cinayet”i bunlardan yalnızca birkaçı… Nazilerce Reischtag yangınının sorumlusu olarak tutuklanarak ölüme mahkum edilen Dimitrov da, Amerika’da işlemedikleri bir suçtan ötürü idam cezasına çarptırılan iki anarşist İtalyan göçmeni Sacco ile Vanzetti de, Sovyet casusu oldukları gerekçesiyle elektrikli sandalyeye gönderilen karı-koca Rosenbergler de ‘siyaset meydanı’nın beyazperdeye yansıyan kurbanları arasındadır. Tabi, McCarthy soruşturmaları kurbanlarını da bu bağlamda değerlendirebiliriz. Marco Bellochio’nun, Hristiyan Demokrat Başbakan Aldo Moro’nun Kızıl Tugaylar tarafından kaçırılmasını, hükümetin pazarlığa yanaşmaması üzerine öldürülmesini anlatan “Günaydın Gece”, ve bir başka İtalyan usta, Elio Petri‘nin, Aldo Moro’nun ‘uzlaşmacı’ siyasetinin arkasındaki ihaneti ve siyaset, ticaret, din ortaklığını sembolik bir anlatımla sergilediği “Todo Modo” adlı muhteşem filmi, İtalyan sinemasının ‘siyaset meydanı’na bakışının en çarpıcı örnekleridir. Siyasetçinin vicdanı ile hesaplaşması, sinemanın gözde konularından biridir. Fred Zinnemann’ın “Her Devrin Adamı – A Man for All Seasons” (Yanlış bir çeviri ile ülkemizde gösterime giren bu filmin adı “Her Daim Adam” olmalıydı), yaşanmış bir trajediyi, Kral VIII. Henry’nin başmabeyincisi, “Utopia”nın yazarı ve hukukçu Thomas More’un, krala boyun eğmeyip, vicdanının sesini dinlemesi sonucu siyaset meydanına gönderilmesini anlatır. Sonu ‘siyaset meydanı’nda biten iktidar mücadeleleri, Shakespeare’in ana temaları arasındadır. “Hamlet”den “Macbeth”e, “Othello”dan “Kral Lear”e, “V. Henry”den, “Coriolanus”a ve “III. Richard”a uzanan bu karakterler antolojisi zengin bir malzeme sunar tüm yaratıcılara. Nitekim, bu oyunlardan doğrudan ya da esinlenme biçiminde sayısız uyarlama yapılmıştır sinemada. Bir “Kral Lear” uyarlaması olan Akira Kurosawa’nın ”Ran”ının en başarılı örneklerden biri olduğunu söyleyebilirim. Özgürlük mücadeleleri Sinema sanatı yalnızca, ‘siyaset meydanı’nın kurbanları ile ilgilenmedi. Richard Attenborough’nın “Gandhi”si ve Justin Chadwick’in “Mandela: Özgürlüğe Giden Uzun Yol”u gibi, tarihin akışını değiştiren özgürlük savaşçılarına adanmış filmler de yaptı. Spike Lee’nin “Malcolm X”i Amerika Birleşik Devletleri’ndeki siyah özgürlük hareketi liderinin yaşamından etkileyici bir kesit sunarken, Richard Attenborough’nun “Özgürlük Çığlığı” siyasal bir cinayete kurban giden Güney Afrika özgürlük hareketi liderlerinden Steve Biko’nun yaşamını anlatır. Raoul Peck’in “Lumumba”sı ise, Afrika’nın özgürlük mücadelesinde önemli bir yeri olan, Kongo Demokratik Cumhuriyeti’nin ilk Başbakanının savaşımını… Latin Amerika’nın özgürlük savaşçısı Che Guevera, pek çok filme konu olmuşur: Walter Salles’in “Motosiklet Günleri”nden, Steven Soderbergh’in “Che”sine… Bu listeye İskoçların efsane kahramanı William Wallace’ın yaşamını konu alan Mel Gibson’un “Cesur Yürek” ve İç savaşta yaşamını yitiren İrlanda özgürlük hareketinin devrimci lideri Michael Collins’in mücadelesini anlatan Neil Jordan’ın “Özgürlüğün Bedeli” filmlerini de eklemek gerek. Ve İmparatorlar Dünya Liderlerinin geçit yaptığı bir podyumdur beyazperde. Tarihte iz bırakmış liderlerin yaşamı sinema için her zaman iyi bir malzeme oluşturmuştur. Joseph L. Mankiewicz’in “Jül Sezar”ından Uli Edel’in “Sezar”ına, Hintli yönetmen Sohrab Modi’nin “Sikandar”ından Oliver Stone’un “Büyük İskender”ine tarihin büyük hükümdarlarının zaferleri ve yenilgileri görkemli ‘epik’ anlatılara konu olmuştur. Bernardo Bertolucci’nin, Çin Cumhuriyeti’nin kuruluşu öncesi son imparator olan Pu Yi’nin trajik yaşam öyküsünü anlattığı “Son İmparator” ve Sergey Eisenstein’ın Rus Çarı IV. Ivan’ın öyküsünü anlattığı “Korkunç Ivan” iktidar ve iktidarsızlık ikilemi üstüne düşünen yapımlardır. Bugün, Amerikan tarihi açısından önemli bir gün olduğuna göre, sinemaya konu olmuş ünlü başkanlara da bir göz atabiliriz. Steven Spielberg’in “Lincoln”ü ve Robert Redford’un “Suikast”i başkanın öldürülmesini konu alan dikkate değer yapımlardır. Robert Harmon’un “Ike: Countdown to D-day” adlı filmi, General Eisenhower’in II. Dünya Savaşındaki başarılarını anlatır. Oliver Stone’un “JFK”sı John Fitzgeral Kennedy suikastini sorgularken, Alan J. Pakula’nın “Başkanın Tüm Adamları” ve Ron Howad’ın “Frost / Nixon”u Watergate skandalının ardındaki sır perdesini aralar. Oliver Stone’un “Nixon”u ise bu anti-kahramanın yaşamından daha kapsamlı bir kesiti izleyicisiyle paylaşır. Beyazsaray’da olup bitenlere ilgisini hiç yitirmeyen Oliver Stone, “W.”da George W. Bush’un babası ile ilişkisini ve Irak savaşındaki yalanlarını sergiler. D.A. Pennebaker ve Chrs Hegedus, “Savaş Odası”nda Bill Clinton’un seçim kampanyasının nasıl hazırlandığını anlatırlar. Amerikan siyasal tarihinin pek çok kirli sayfası gözler önüne serilir bu filmler aracılığı ile…  İngiliz kraliyet ailesi de, sinema dünyasının favori aileleri arasındadır. Henry Koster’in yönettiği, Bette Davis’in I. Elizabeth’i canlandırdığı “The Virgin Queen”i, Cate Blanchett’e Altın Küre kazandıran Shekhar Kapur‘un “Elizabeth – Elizabeth: The Golden Age”i, Helen Mirren’in Oscar kazandığı Stephen Frears’in “Kraliçe”si en ünlüleri… İngilizlerin efsanevi başbakanı Sir Winston Churchill de pek çok filmin kahramanı olmuştur: Albert Finney’in Churchill rolünü üstlendiği, Richard Loncraine’in yönettiği “Fırtınaya Doğru - The Gathering Storm”dan Richard Attenborogh’nun “Genç Winston”una, Joe Wright’ın ”En Karanlık Saat”inden Jonathan Teplitzky’nin “Churchill”ine pek çok film ve TV dizisi… Phyllida Lloyd’un “Demir Leydi”si, Margaret Thatcher’i konu alan başarılı bir biyografik film olarak sinema tarihindeki yerini almıştır. İngiltere kraliçesi I. Elizabeth tarafından ihanetle suçlanarak idam edilen İskoçların 16. Yüzyıldaki hükümdarı Mary Stuart da, John Ford’un “İskoçya’lı Mary”sinden Josie Rourke’ın “İskoçya Kraliçesi Mary”sine çeşitli yapımlara konu olmuştur. Diktatörler ve yardakçıları Sinemada kahramanlar kadar, hatta bazen onlardan da fazla ilgi çeken yaşam öykülerinin, ‘siyaset meydanı’nın cellatlarının, yani diktatörlerin hikayeleri olması şaşırtıcı değil. Platon’un “tutkular ve korkularla kavrulan en mutsuz ruh” olarak tanımladığı ‘tiran’ları konu alan filmler arasında, kitleleri peşinden sürükleyen bir anti-kahramanın, Hitler’in yaşamından kesitler aktaran yapımlar büyük bir oran oluşturur. Georg Wilhelm Pabst’ın “Son 10 Gün”ü, Charlie Chaplin’in “Büyük Diktatör”ü, Stuart Heisler’in “Hitler”i, Georg Schaefer’in “Sığınak” adlı mini-dizisi, Ennio di Concini’nin “Hitler’in Son 10 Gün”ü, Oliver Hirschbiegel’in “Çöküş”ü bunlardan yalnızca birkaçı… II. Dünya Savaşı sonucu Nazilerin yargılanmasını konu alan Stanley Kramer’in başyapıtlarından “Nürnberg Duruşması”, Yahudi soykırımını anlatan Claude Lanzmann’ın “Shoah” adlı uzun belgeseli, Hitler’in mimarı Albert Speer’in senaryo yazarlarından biri olduğu, Marvin J. Chomsky’nin yönettiği “III.Reich’ın İçinde” dizisi Nazi rejiminin dehşetini ve siyasetçilerin sorumluluğunu sergileyen en ilginç yapımlar arasındadır. İtalyanların faşist lideri Mussolini de pek çok filme konu olmuştur. Marco Bellochio’nun “Yenmek”, Carlo Lizzani’nin “Mussolini Ölüme Giderken”, Alberto Megri’nin “Mussolini ve Ben” yalnızca birkaçı… İspanya’nın Falanjist diktatörü Franco, tıpkı Hitler ve Mussolini gibi sinemanın gücünün farkına varmış, Jose Luis Saenz de Heredia’ya ısmarladığı “Franco, O Adam” gibi propaganda filmleri yaptırmıştır. Bu listeye, Uganda diktatörü İdi Amin’in hikayesini anlatan Kevin Mcdonald’ın “İskoçya’nın Son Kralı” adlı filmini de ekleyebiliriz. Şili, Arjantin ve Yunan cuntalarının siyasi cinayetlerini konu alan filmler de politik sinemanın önemli yapıtları arasındadır. Hepsini sıralamaya yerim yetmeyecek ne yazık ki. Sosyal demokrat bir politikacının öldürülmesini ve soruşturmayı yürüten cesur bir savcının öyküsünü anlatan Costa Gavras filmi “Ölümsüz / Z”i bu sayfanın okurları mutlak izlemiştir diye düşünüyorum.  Sinemamızda siyasetçiler Siyaset meydanları ülkemiz tarihinin farklı dönemlerine damgasını vurmuştur. İktidar kavgasında yenik düşen şehzadelerin, başkaldıran beylerin, paşaların sonu hep ‘Siyaset Meydanı’ olmuştur. Cem Sultan’ın yazgısı beyazperdeye yansıtılamadı ama Şeyh Bedreddin filminin çekimleri şu günlerde sürmekte. Osmanlı dönemi, Fatih Aksoy’un “Fatih 1453” filmine, Kanuni Sultan Süleyman “Muhteşem Yüzyıl”, II. Abdülhamid “Payitaht” dizilerine, Mustafa Kemal Atatürk’ün yaşamı, Ziya Öztan’ın “Cumhuriyet”, Zülfü Livaneli’nin “Veda” filmlerine ve Can Dündar’ın “Mustafa” adlı belgeseline konu oldu. 27 Mayıs darbesinin lideri Cemal Gürsel, dönemi yansıtan en başarılı yapım olan Tolga Örnek’in “Devrim Arabaları”, Yassıada duruşmaları Avni Özgürel’in yazıp, Atıl İnaç’ın çektiği “Zincirbozan“, 12 Mart öncesinin genç isyancılarından Deniz Gezmiş ve arkadaşlarının öyküsü Reis Çelik’in “Hoşçakal Yarın” filmlerine yansıdı. 12 Eylül’ün darbecilerini filmlerinde ele almaya cesaret eden sinemacımız olmadı ama, 1950-60 arası DP döneminin Başvekili Adnan Menderes “Ben Onu Çok Sevdim” adlı bir TV dizisine ve “Yollar ve Dikenler” ve “Memlekette Demokrasi Var” adlı filmlere, AKP’li Cumhurbaşkanı R. Tayyip Erdoğan da “Reis” adlı filme konu oldu. Aziz Nesin’in yazıp, Kartal Tibet’in yönettiği “Zübük” filminin kahramanı belli bir politikacıyı anlatmaz, ama her dönemde geçerli olan ‘köşeyi dönme’ siyasetinin bir simgesidir. Siyaset dünyasının kirliliğine değinen başka filmlerimiz de olmuştur, ama çoğunlukla karikatürden öteye geçememişlerdir. Siyaset dünyamıza ilişkin gerçekçi gözlemler içeren Ercan Kesal’ın “Nasipse Adayız”ı bu anlamda bir ilktir. İstanbul’da bir ilçenin belediye başkanı olmayı kafasına koyan bir doktorun, idealizmi ile soyunduğu aday adaylığı sürecinde, siyaseti bir meslek olarak sürdüren kurt politikacılar karşısında yenilgiye uğramasının, sonuçta kendisini aşağılanmış hissetmesinin traji-komik öyküsünü anlatan ve yönetmenin kendi serüveninden, iç hesaplaşmasından kaynaklanan film, siyaset dünyasının içyüzünü sergilemesi açısından öğreticidir. Elio Petri’nin ve Fred Zinnemann’ın yapıtları ile birlikte değerlendirildiğinde, Kesal’ın yapıtının bir kara komediden çok ötede bir değeri ve işlevi olduğunu düşünüyorum. Yazması bizden, izlemesi sizden… Galeri Merkür, Artweeks Akaretler'de
İskoç aktör Sean Connery, 90 yaşında hayatını kaybetti
Eylem Eğin’den Muhlis Akarsu türküsü
Ajanda: Ne dinlemeli? Nereye gitmeli?
IŞIL ÇALIŞKAN NE DİNLEMELİ? KEMERLERİ TAKIN METAL RUHU GERİ GELDİ Pentagram, uzun zamandır beklenen yeni albümünün ilk şarkısı “Bu Düzen Yıkılsın”ı dün dinleyiciyle buluşturdu. Kariyerinde 30’uncu yılını kutlayan grup, şarkısında coşkulu ve isyankâr müziğiyle dönemin zorlu koşullarını eleştiriyor. Bu düzen yıkılmalı diyen grup, metal ruhunu derinden hissettiriyor. GÜLÇİN’DEN KALBİNİN DERİNLİKLERİNE DAVET Pop, Soul ve R&B müziğin güçlü temsilcisi Gülçin, 10 şarkıdan oluşan “Davet” albümünü dinleyicinin beğenisine sundu. Pop, Rap, Trap, Disco-Pop, R&B gibi birçok farklı tarzın ustalıkla bir araya getirildiği yenilikçi albümde Yıldız Tilbe imzalı bir şarkı ve Anıl Piyancı işbirliği sürprizleri de var. Sanatçı duru sesiyle dinleyicisini kalbinin derinliklerine davet ediyor. SIRADANLIKTAN SIKILANLAR BURAYA Alternatif sahnelerin özgün isimlerinden Gülinler’in “Hayatım Yıkılmış Sarayım” isimli single çalışması da dinlemeye değer. Müzisyen Bartu Küçükçağlayan’ın 17 yaşında yazdığı sözler, 20 yıl sonra Gülinler’in yorumuyla hayat buluyor. Büyük Ev Ablukada’nın Galvaniz Gelbiraz’ı olarak da tanınan Gülinler’in müziği, sıradanlıktan sıkılanlar için birebir. NEREYE GİTMELİ? ŞEHRİN GÜNDELİK KOŞTURMACASINA İLAÇ ►Okan Bayülgen’in yazdığı, yönettiği ve oynadığı “Harem Kabare” adlı oyun bugün saat 20.30’da Trump Sahne’de seyirciyle buluşuyor. Bu müzikli, eğlenceli komedi oyununda şehrin koşturmasına ilaç gibi gelecek. ►Yerli ve yabancı sanatçıların eserleri ile bir araya getiren Artweeks@Akaretler başladı. Bu yıl 4’ncü kez düzenlenen Artweeks@Akaretler, 8 Kasım’a kadar Akaretler Sıraevler’in 25-27, 35, 37-39 ve 55 numaralı binalarında ağırlıyor. ►Koray Candemir ve Harun Tekin’in 2014’ten beri düzenlediği Şakalı Akustik adlı konser, 4 Kasım’da DasDas Sahne’de. Kitap tutkunları için Kadıköy’de şölen
Sercan MERİÇ İstanbul Büyükşehir Belediyesi tarafından düzenlenen "Semt Semt Kitap Günleri"nin ikincisi Kadıköy'de sürüyor. 36 yayınevinin ve birçok sahafın yer aldığı etkinlik, 8 Kasım'a kadar Kadıköy Rıhtım Balon alanında gerçekleşecek. Etkinlik kitap mezatları, söyleşiler ve çocuklar için Karagöz ve Hacivat gösterileri içeriyor. 24 Ekim'de başlayan kitap günleri pandemi ve yağmurlu havalar nedeniyle yoğun ilgi görmüyor. KATILIM EPEY DÜŞÜK Can Yayınları standında görev yapan Yasin İşler, Kadıköy’de başlayan kitap günlerinin başka semtlerde de düzenleneceğini, bunun da İstanbul için çok olumlu olduğunu dile getirdi. Yaklaşık 6 aydır fuarların düzenlenmediğini ifade eden İşler, kitap günlerinin tanıtımı ile ilgili eksikliklere de vurgu yaparak, “Çevrede yeteri kadar pankart yok. İBB'nin çok imkânı var. Sosyal medyada yeteri kadar duyuru yapılmadı” dedi. Zebercet Sahaf’ın temsilcisi Nusret Güner ise kitap günlerinin yoğun ilgi görmediğini belirterek, “Pandeminin tekrar arttığı dönemlerdeki bence normal karşılanması gerekiyor. Katılım epey düşük” diye konuştu. YAĞMURA KARŞI TEDBİR ALINMALI Yordam Kitap standında görev yapan Alp Tanlası, yayıncıların uzun bir süre sonra kitap günlerinde buluşabildiğini söyledi. Kitap günlerinin daha güçlü bir şekilde tanıtılması gerektiğine değinen Tanlası, şöyle dedi: “İnsanların daha rahat erişebileceği bir yeri daha çok tercih ederdik. İçinde bulunduğumuz hafta biraz yağmurlu bir haftaydı. Yağmur gibi durumlara karşı özellikle birçok yayınevi güvenli alana sahip değil. Burayı yağmura karşı korunaklı bir duruma getirmek gerekiyor. İleride tercihen merkezi bir yer çok daha iyi olur.” KOLEKSİYONLUK PARÇALAR SATIŞTA Bahtiyat Sahaf’ın kurucusu Bahtiyar İstekli de diğer katılımcılar gibi daha güçlü bir şekilde kitap günlerinin tanıtılması gerektiğini dile getirdi. Tatil günlerinde katılımın arttığını söyleyen İstekli, birçok türden kitabın standında olduğunu söyledi. Sahafların çeşitli Osmanlıca eserleri, dergileri, mecmuaları ve koleksiyonluk haritaları bulundurduğunu söyleyen İstekli, dar gelirli okuyuculara yönelik de seçkilerin kitap günlerinde bulunduğunu belirtti. Genç Ahmed: Radikal İslamcının Zihinsel Hapishanesi
Paris yakınlarındaki Conflans-Sainte-Honorine semtinde bir öğretmen başı kesilerek öldürüldü. Sebep, öğretmenin sınıfta öğrencilerine Hazreti Muhammed karikatürü gösterdiği iddiasıydı. Katili 18 yaşındaydı. Bu korkunç haberi ilk duyduğum anda aklıma Dardenne Kardeşler’in Genç Ahmed (Le jeune Ahmed, Young Ahmed) isimli, geçtiğimiz sene Cannes Film Festivali’nden en iyi yönetmen ödülü alan filmi geldi. Film, bir imam tarafından radikalleştirilen, kâfir olduğuna inandığı öğretmenini öldürmeyi planlayan 13 yaşındaki Ahmed hakkındaydı. Dardenne Kardeşler sinemasının odak noktasında, büyüme sancısı içindeki çocuk ve gençlerin toplumun duvarlarına, sosyal adaletsizliklere ve bağnaz fikirlere toslamalar bulunur. Bu sefer, genç Ahmed’in duvarı ise radikal İslamcılık. Tutuklanıp ıslah evine gönderilen Ahmed’in değişmesi mümkün mü veya mümkünse bu nasıl olabilir soruları üzerinden empati yolları kurmaya çalışan bir filmdi. Gündemle çok alakalı, öngörülü bulduğum bu filmi izlemenizi tavsiye ederim. AHTAPOT ZARAR VERİLMEDEN EHLİLEŞTİRİLMİŞ Sinema yaşayan canlı gibidir. İzlerken gördüğümüz imgeler de ahtapotun kolları gibi oradan oraya savrulan bilinç. Bu kollardan biri, herkesin kendine göre ‘öteki’ gelenin zihnine giriş biletidir. Seyirciyi, ben merkezinden çıkaran bu enstrüman, seyircinin bilincini ‘öteki’ denilenin zihnine bağlar. Yönetmen bu araçlarla bir yandan seyircinin, filmde ‘öteki’ olarak konumlanan karaktere empati ve sempati duymasının yollarını arar. Karakterler ile seyirci birbirine bağlanırken bir yandan yönetmen filmin mizanseni ile seyirciyi filmin düşüncesi ile ilişkilendirir. İzleyici karakterin motivasyonunu anlamaya çalışır, onun için endişelenir, yanılgıları birlikte yaşarlar hatta bazı durumlarda karakterin yapmak istediklerini tahmin etmeye kadar varabilir bu deneyimleme. Dardanne Kardeşler işte bu ahtapotu ona hiç zarar vermeden ehlileştirmeyi başarmıştır.  AHMED KAÇAR, KAMERA KOVALAR Dardanne’lerin sinemasında kamera aktüeldir, üslup belgesel gerçekçiliktedir. Her şey ahtapotun kollarıyla seyirciye empati ve sempati kurdurmaya yöneliktir. Kamera, Rosetta filminde öfkeli bir halde yürüyen genç Rosetta’nın arkasına, Bisikletli Çocuk filminde 12 yaşındaki Cyril’in peşine, Çocuk filminde Bruno’nun hemen arkasına takılmıştır. Hiçbir anı, olan biten hiçbir şeyi kaçırmamak için onlara yetişmeye çalışan kameranın varlığıdır Dardanne sineması. Genç Ahmed’in ilk sahnesinden itibaren yönetmenlerin yarattığı mizansene göre karakter adeta kameradan kaçmaktadır. Ahmed kameranın yanından geçerek kadrajdan çıkar ve kamera onu pan yaparak yakalar takip eder, o sonra gene kaçar. Tüm film boyunca ne olursa olsun, kim ne derse desin onun bu kaçışlarını görebiliriz. Ta ki son ana, o duvara toslayana kadar Ahmed kaçar, kamera onu yakalamaya devam eder. SUÇA BULAŞMAMIŞ FANATİĞİ KENDİ VİCDANI KURTARABİLİR Bir insan nasıl radikal İslamcı olurdan ziyade, bir insanın radikal İslamcı olmasının önüne ne geçebilir sorunsalıyla ilgilenmekte olan film, Ahmed karakterinin kendi zihinsel hapishanesi olan İslam fanatizmden nasıl kurtulabileceğinin cevaplarını arar. Yönetmenlerin, 13 yaşında daha çocuk olan birisiyle bu yolculuğa çıkmış olması son derece anlaşılır bir karar. Belli bir yaştan sonra hele ki fanatik eylemlere karıştıktan sonra, mesela karakter 18 yaşında bir genç olsaydı açıkçası tüm çözümler gerçek dışı ve uydurulmuş gelecekti hepimize. Bu yüzden çocuk yaşta birisinin, fanatik cihatçı düşüncenin elinden kurtulabileceğine inanmayı daha kolay becerebiliyoruz. Ahmed’in kurtulma ihtimalinin, bir destek figüre bağlanmamış olması da inandırıcılığı arttıran kararlardandı. Çiftlikteki genç kız ile hayatı öğrenmesine hatta ona aşk beslemesine rağmen bu onun kendi zihinsel hapishanesinden çıkarması için yeterli olamadı. Gene de filmin sonunu bu haliyle bile inandırıcı bulmayanlar oldu. Ben gerçeğe en yakın olabilecek bu optimist finali yadırgamadım. Ahmed duvara toslayıp, kendi ölümüyle yüzleştiği anda ne onu radikalleştiren imamı, ne annesini ne de öğretmenine seslendi, o “Anne!” diye inledi. Çünkü o hâlâ bir çocuktu. Henüz suça bulaşmamış bir fanatiği ancak kendi vicdanı kurtarabilir. Bu naif umuttan başka benim de inanabileceğim bir şeyim yok, aynı Dardenne Kardeşlerin de olmadığı gibi. Ayaktakiler
Alkışın seyirci ile sahnedekilerin bütünleşmesi üzerinde ne kadar etkili olduğunun fark edilmesi çok eskilere, Roma devrine kadar dayanıyor. Hatta alkış yapay yollarla sağlanıyor; şakşak oluyor. Buna da ilk olarak Romalı tiyatro organizatörleri uyanıyor. Genellikle işsiz güçsüz takımından seçilen rastgele kişiler temsil başına kiralanıyor, oyun sırasında ne zaman alkışlamaları gerektiği provalarda öğretiliyor. Bu kişiler seyircilerin arasına karıştırılıyor. Yeri geldiğinde kendilerinden istenen kadar alkışlayan bu kişiler diğer seyircileri de kışkırtırlardı. Roma imparatorlarının emrinde çalışan ve önemli anlarda halkın arasına karışan profesyonel alkışçılar, efendilerinin emirlerinin güçlü alkışlarla onaylanmasını sağlardı. 18’inci ve 19’uncu yüzyıllarda Fransız tiyatrolarında bu uygulama daha da geliştirildi ve böylece ‘alkışçı’ terimi ortaya çıktı. Paris Operası’nda başarının belirleyicisi, alkışçılardı. Operada bu durum uzun yıllar boyunca sürdü. Ünlü opera şarkıcılarının özel alkışçıları vardı. Ancak günümüzde sanat dünyasında bu alkışçılar önemini yitirdi. Operacıların en korktuğu izleyiciler ‘ayaktakiler’ bu şakşakçıların yerini aldı. ‘Ayakta’ bölümünün gişesi temsil saatinden bir saat önce açılır. Biletlerin fiyatı 2-3 euro kadardır. Ayakta bilet almak isteyenler saatler öncesinden kuyruğa girerler, beklerler. Peki, neden en korkulan seyircidir ‘ayaktakiler’? Çünkü bunların yüzde doksanı sanatçıdır, konservatuar öğrencisidir. Ya şeflik okuyordur, ya opera şarkıcılığı, ya enstrümancıdır, ya rejisörlük okuyordur. Sahnedeki icracı en çok ‘ayaktakilerden’ korkar, çünkü onları satın alamaz. Onlar iyiyi alkışlar, kötüyü yuhalarlar. Neden bunları anlatıyorum? 29 Ekim Cumhuriyet Bayramı’nı geride bıraktık. Cumhurbaşkanı Recep Tayyip Erdoğan ve devlet erkânı Cumhuriyet Bayramı dolayısıyla Anıtkabir’i ziyaret etti. Bu sırada bir kişinin “Seni seviyoruz reis” diye Erdoğan’a bağırması dikkat çekti. Son olarak 30 Ağustos Zafer Bayramı dolayısıyla Anıtkabir’de düzenlenen resmi törende AKP Ankara İl Başkanlığına üye bir grup “Recep Tayyip Erdoğan” sloganı atmış ve birçok kesim tarafından bu durum eleştirilmişti. FOX Haber, Anıtkabir’de slogan atan isimlerin içeriye daha önceden belirlenmiş bir listeyle içeriye alındıklarını görüntüledi. İktidar partisin önceden ayarlanan şakşakçıları yine ortaya çıkmıştı. Bunların hepsi, toplumun farklı kesimleri tarafından kınandı. Siyasetçilerin artık şunu anlamaları lazım; şakşakçılarla kışkırtamazsınız, oy alamazsınız. O kesimden alacağınız oy uzun vadede hiç bir işinize yaramayacaktır. Kalıcı olmak istiyorsanız ‘ayaktakiler’den alkış almalısınız. Çünkü ayaktakiler; bu ülkenin okumuş etmiş kişileridir. Onlar geleceğin sanatçıları, yazarları, şairleri, ressamları, doktorları, bilim insanlarıdır. Önlerine kömür de atsanız, çuval çuval makarna da verseniz, “al bir çay iç” deyip çay paketi de fırlatsanız ‘ayaktakiler’den oy alamazsınız! Alamayacaksınız! *** Komşusunu darp ettiği için 13 yıl hapis istemiyle tutuklu yargılanan Halil Sezai bugün ilk duruşmada serbest bırakıldı. Halil Sezai 1 yıl 11 ay hapis cezasına çarptırıldı. Bu köşeden defalarca haykırdım “Sezai’nin tutuklu yargılanması bir hukuk katliamıdır” diye. İşitmediğim laf kalmadı. Halil Sezai’nin serbest bırakılmasının ardından sosyal medya hesabından açıklama yapan Avukat Serkan Günel, Halil Sezai’ye verilen ceza ile ilgili, “1 yıl 11 ay ceza verilmiş zaten daha fazla da verilemezdi, cezaevi infazı olmayan bir ceza, peki en fazla bu kadar ceza verilebileceği biliniyorken neden tutuklama yoluna gidildi? İbret-i alem olsun diye tutuklama şeklinde mevzuatımızda defacto bir kural olduğu için...” şeklinde yorumda bulundu. Öncelikle Halil Sezai’ye geçmiş olsun. Sevgili dostumun adı umarım bundan sonra böyle konularla anılmaz. Daha olayın ilk günlerinde, koştur koştur Halil Sezai şarkılarını radyolarında çalmama kararı alan radyo sahibi dostlar şimdi şarkıları çalmaya başlayacaklar mı? *** Bu yazıyı yazdığım sırada çok fena sallandık. Merkez üssü Ege Denizi’nin İzmir Seferihisar açıkları olan 6,6 şiddetindeki depremin etkilerini üzüntüyle takip ediyorum. Tüm yurttaşlara geçmiş olsun dileklerimle. Fatoş Güney'in gözünden Yılmaz Güney
Yılmaz Güney'in eşi Fatoş Güney, aralarındaki "nice zorluklara göğüs gererek serpilen, cezaevi, sürgün, ayrılık gibi çetin süreçlerle daha da güçlenip büyüyen destansı sevgiyi" ilk kez tüm detayları, tüm çıplaklığıyla kâğıda döktü: Camları Kırın Kuşlar Kurtulsun... İthaki Yayınları'ndan çıkan Camları Kırın Kuşlar Kurtulsun, bugün raflardaki yerini aldı ve okurla buluştu. Moda’da doğup büyümüş, burjuva kültürüyle yetişmiş ve kendi kozasından çıkmamış bir genç kızın hayatının altüst oluş hikâyesiyle başlıyor Camları Kırın Kuşlar Kurtulsun. Bu bireysel değişim ülkenin siyasi tarihi ve politik sarsıntılarla, Yılmaz Güney’in kendi yolunu bulma serüveniyle harmanlanarak eşsiz bir anlatı oluşturuyor. Fatoş Güney bu kitapta okura birlikte mücadele etmenin, birlikte olgunlaşmanın, birlikte direnmenin hikâyesini sunuyor. Camları Kırın Kuşlar Kurtulsun, Yılmaz Güney ve Fatoş Güney’in dillere pelesenk olan aşkına, Türkiye politik sinemasına ve onun en özgün, öncü figürü olan Yılmaz Güney’in hayatına, darbeler tarihine; direnmeye, değiştirmeye inanmış bir kuşağın anlam dünyasına ışık tutuyor. “…Fakat yılmamalıydım, sürdürmeliydim yazmayı çünkü biliyordum, hiçbir şey sonsuzlukta yok olup gitmek kadar acı olamazdı. Yazmak, ölümden bir şey koparmaktı! (…) Geçmişin tüm birikimi, şimdiki zamanın gerçekliğiyle birleşecekti nihayet. Bu kez yeniden hatırlamanın, yeniden değerlendirmenin süzgecinden geçerek…” Fabrikadan sahneye
Yunis Alaçam Ambarseki köyünün girişinde 700 yıllık bir çınar göreceksiniz. Orada durun ve gölgesindeki tarihi binanın bahçesine girin. Biraz kulak kabartınca içeride bir tiyatro çalışması olduğunu hemen anlarsınız. 3K Kavimler Kapısı Tiyatro Atölyesi. Rumlardan kalma eski bir zeytinyağı fabrikasının restore edilmesiyle bir sanat merkezi haline getirilmiş.  Şimdi sıradaki oyun, “3K Üç Kadın Beşi Bir Yerde”. Cumhuriyet’in kadınlar için yarattığı kazanımları da arkasına alarak giriştikleri yaşam mücadelesinde üç sıra dışı kadını izleyiciyle buluşturuyor. Şıh Ali Yalçıner, 70’li yıllardan beri tiyatro yapıyor. Sözü Yalçıner’e bırakalım:  Amsterdam’dan 1998’de bir tiyatro atölyesi çalışması için bu yöreye geldiğimizde önce artık eğitime kapalı olan bir ilkokulu almak istedik ama İl Özel İdarelerinin kaldırılması ve sonra araştırmalarımız bizi buraya getirdi. Depremde yarı yarıya yıkılmış, viraneye dönmüş bu zeytinyağı imalathanesini aldık. 3-5 yıllık bir uğraş sonunda şimdiki haline getirdik. Üç yıl süren 3K Kavimler Kapısı Film Günleri adıyla sinema günleri organize ettik.  Oyunların dekoru da gördüğünüz değirmen ve köşedeki eski BMW motosikletlerdi. Şimdi çalıştığımız oyunda da ismimizle de çok uyumlu olan üç kadını canlandırıyoruz. Afife Jale, Safiye Ayla ve Cahide Sonku’yu beş arkadaşımız sahneleyecek: 3K Üç Kadın Beşi Bir Yerde.  Söz şimdi de Kavimler Kapısı’nın kadınlarında:  Hale Açıkalın Kocadere (Afife Jale): Küçüklüğümden itibaren önce şiire sonra da tiyatroya ilgi duydum. Meral Niron’la birlikte Avni Dilligil’in tiyatrosunda sahneye adım atma hayalim babamın beni tam sahneye çıkacakken ensemden yakalayıp geri çekmesi ile son buldu. Tiyatrocu olamadım belki ama tiyatro aşkım hiç bitmedi. Yıllar sonra da olsa aynı heyecanı şimdi yaşıyorum.  Oyunda Safiye Ayla’yı üç kadın birlikte canlandırıyor; Remziye Ulusal, Fatma Özer, Işın Özkan.  Remziye Ulusal: 2004’ten beri Karaburun’dayım. Tiyatroyu hiç düşünmemiştim. Ama rol yapma yeteneğim yok, yapamam diyordum. Sahneye alışmak hayli zormuş gerçekten ama önce atölyeler ve ardından Murieat’in Şahane Ölümü, Muhbir, Lisistrata ve şimdi de bu oyun. Ben Safiye Ayla’nın isyankâr yanını anlatıyorum kendi dilinden.  Fatma Özer: Emekli Türkçe öğretmeniyim. Gonca ile metinlerini de kendimizin yazdığı oyunu sahneledik. İkincisi Nergis Festivalinde oynadığımız ve çığırtkan rolünü oynadığım Narcissus. Şimdi de Safiye Ayla. Atatürk’le ilişkilerini, diyaloglarını ve o dönemin Safiye Ayla’sını canlandırmaya çalıştım ve bir kez daha hayran kaldım.  Işın Özkan: Safiye Ayla’nın hayatının ilk bölümünü ve sanat hayatının ilk yıllarını canlandırıyorum. Arkadaşların arasında tek emekli olmayan benim. 34 yıllık biyoloji öğretmeniyim. Tiyatro hayatımda hep vardı. 3K’yı görünce vuruldum. İyi ki beni de aralarına aldılar.  Zerrin Özirs Öztan (Cahide Sonku): 70’ine merdiven dayamış, emekli kimya mühendisi ve yenilerde anneanne olarak en mutlu olduğum mekân burası. Ben de iki yıl evvel Erdal Atabek’in Bastırılmış Kadınlık Kışkırtılmış Erkeklik kitabından esinlenerek bir oyun yazdım ve buradaki arkadaşlarla oyunu köyde ve merkezde sahneledik. Lisistrata oyunu da bize çok şey kattı. Oyuncu Selin Yeninci: Ödül emeği yüceltir
IŞIL ÇALIŞKAN isilcaliskan@birgun.net “Bir Zamanlar Çukurova’da”nın Saniye’si Selin Yeninci, oyunculuk kariyerinde temkinli ve kendinden emin bir şekilde ilerliyor. Yeninci, yönetmen, oyuncu ve senarist Ercan Kesal'ın birçok festivalden ödülle dönen ilk uzun metraj filmi "Nasipse Adayız"daki rolüyle de bunu kanıtladı. Belediye başkan adayının yardımcısını canlandırdığı filmde oyunculuğuyla öne çıkan Yeninci, Altın Koza Film Festivali’nden de “En İyi Yardımcı Kadın Oyuncu Ödülü” aldı. Yeninci ile bugün vizyona girecek olan Nasipse Adayız’ı ve oyunculuk kariyerini konuştuk. ► Sizi birçok kişi 'Bir Zamanlar Çukurova'danın ‘Saniye’si ile tanıyor… Bu rolün fiziksel ve içsel olarak benden bu kadar uzak olması ama aynı zamanda çok geniş kitlelerin önüne her hafta bu performansla çıkacak olmanın sorumluluğunu almak algımı değiştirdi. Saniye rolü sayesinde, kendi potansiyelimi ve gelişimimi her set gününde takip edebilmek büyük bir lütuf. Huzurla hizmet aynı kökten gelirmiş. Bu ‘huzur için hizmet yolculuğunu’, ülkenin en çok izlenen dizisinde, tüm seyircimizin gözü önünde yaşamak da beni cesaretlendirdi, genişletti, güçlendirdi. Verilen emeğin bu kadar sahiplenilmesine, bu desteğe, sevgiye, telafiye, alkışa karşılık daha çok çalışıyorum.  Mesleğime, seyircime, ekip arkadaşlarıma, emeğe olan tutkum ve saygım arttı. Her gün daha çok keyif alıyorum bu sürecin her anından.  ► Alevli Günler isimli tiyatro oyunundaki performansınız da oldukça beğenilmişti. Tiyatro oyunculuk kariyerinizin neresinde? Tiyatro benim hayatımda çabasız içten gelen bir ilgiyle hizmet ettiğim ilk şey. Okul öncesinde annem bana okuma - yazma öğrettiği zaman okuduğum ilk metin Türkiye Tiyatrosu’nun en büyük yazarlarından biri olan Haldun Taner’in oyunundan alınmış bir sahneydi. Tüm rolleri arkadaşlarımla okuyup, iş bölümü yapıp, kendi dekor-kostümümüzle ailelerimize gösteri yapmıştık. Tiyatro benim oyunculuk kariyerimden de önce vardı yani hayatımda. İlköğretime başladığım yıl da hem TRT’de hem de Karşıyaka Belediye Tiyatrosu’nda eğitim almaya ve çocuk oyunları oynamaya, yevmiye almaya başladım. 26 yıl boyunca da geçen sezon dışında tiyatro yapmadığım tek bir sezon olmadı.  ROLÜ ALDIĞIM GÜN ÇALIŞMAYA BAŞLADIM  ► Nasipse Adayız filmi ile yollarınız nasıl kesişti? Şu an oynadığım Bir Zamanlar Çukurova dizisi çekimleri nedeniyle Adana’daydım. Naipse Adayız filminin casting direktörü beni aradı, projeden bahsetti ve ‘Arzu’ karakteri için çok hızlı bir deneme çekimi videosu istedi. O gece senaryoyu okudum ve sabaha karşı istenen sahnelerin videolarını yolladım. Sabah 9.00’da Ercan Kesal aradı ve anlaşmak için beni İstanbul’a beklediklerini söyledi. Hayranı olduğum Ercan Kesal’la çalışmak çok uzun süredir hayalimdi. Tanıştık, rolü aldım ve aslında o gün çalışmaya başladım.  ► Ercan Kesal’ın romanından uyarlanan bu senaryoyu okuduğunuzda ne düşündünüz? Ercan Kesal’ın önceki kitaplarının büyük kısmını okumuştum ve hep üretiminin bir parçası olmanın hayalini kurmuştum. Hala da birlikte yapacağımız yeni filmlerin hayalini kuruyorum. Senaryoyu ilk okuduğumda seyircisi olmanın bile bana ne kadar haz vereceğini gördüğüm bu filmin bir parçası olmayı ne kadar istediğimi düşündüm. Bu isteğin büyüklüğü benim için çok güçlüydü ve beni rolü almak için tutkuyla eyleme geçirdi. Okuyucusu olarak bile bana bunu yaptığı için oyuncu olarak gerçekten iyi bir filmin içinde olmanın ihtimalini ve heyecanını yaşadım.  ► Bu rolünüzle “Yardımcı Rolde En İyi Kadın Oyuncu Ödülü” aldınız. Bu ödülün sizin için anlamı nedir? Her gün gelişmeye niyetli kendimi- bazen kendimden de gizli- çok zorlayan ve emeklerimin sonucunda gelen takdirleri ve ödülleri kabul etmekte oldukça zorlanan biriydim. Altın Koza hep çok kıymet verdiğim ve takipçisi olduğum, Türkiye sineması için kıymetini kanıtlamış bir festival. İşim vasıtasıyla birlikte çalıştığım ekibime yaptığım katkının, üretimlerini hayranlıkla takip ettiğim bu yılki jüri üyeleri tarafından ödüllendirilmesi benim için çok onur vericiydi. Oyunculuk gizlemektir. Ne kadar emek verildiğinin -gerekmedikçe- söylenmesi ayıp. Eserin, emeğini gösterir zaten. Ama emek sen ne kadar saklamaya çalışsan da gizlenemiyor. Ödüllerin büyüsü de burada bence. Emeği yücelttiği için bu ödül çok kıymetli. Ayrıca bu vesileyle anladım ki; her hal gelip geçicidir. Mühim olan duyduğun aşk ve adanmışlık.  ► Hikâyenin gerçek yaşamdan uyarlanması filmi nasıl bir noktaya taşıyor sizce? Gerçek bir hikâye oluşu yaşayan detaylar, inandırıcılık ve zamanlamanın doğru olması gibi avantajlar sağladı diye düşünüyorum. Seçilen mekânların bile hikâyedeki mekânların aynısı oluşu, bizde set olmayan bir gerçekliğin içinde set kurma bilinci oluşturdu. Bu gerçeklik de filmi hem çok katmanlı hem çok homojenik bu nedenle de sınırlarını aşan bir noktaya getirdi. Filmin Rotterdam Film Festivali, Mannheim-Heidelberg Film Festivali gibi yarışmalar ve gösterimlerdeki varlığı da bunun kanıtı oldu zaten.  FAŞİZM İKİ KİŞİ ARASINDA BAŞLAR  ► Filmi bir sistem eleştirisi olarak görüyor musunuz? Bireyi sistemden ayrı düşünemeyiz. İyi filmleri kategorize etmeyi doğru bulmadığım bir yerden ifade etmeyi seçersem; politik hicivmiş gibi görünen bu film, kişinin kendi kör noktalarıyla karşılaşma sürecini, verdiği reaksiyonları, başa çıkamadığı duyguları ve tüm bunlara rağmen sürekli ileri gitme-geri dönme çelişkilerini taşıyan bireyi anlatıyor. Faşizm iki kişi arasında başlar. Bu nedenle ilişki kuran o iki kişinin kendini kurma yöntemlerinden incelemeye ve çözmeye başlamak gerekir. Bu değerlendirme için de zaten doğru bir sisteme ihtiyaç vardır.  ► Film vizyona giriyor. İzleyiciye iletmek istediğiniz bir mesaj var mı? Ercan Kesal’ın çok sevdiğim bir lafı var: “Evreni bir kum tanesinden tanımlayabilirsiniz.” Filmde göreceğiniz tüm karakterler ve izleyen herkes Kemal Güner’in irili ufaklı parçalarıdır. Bunun biliciyle seyredildiğinde en yüksek verim alınabilir diye düşünüyorum, naçizane. İyi seyirler herkese. Tüm yollar hücreye çıkıyor
Daha önceleri de yolunuz, yolların çatallandığı yol ağızlarına düşmüş olabilir; yine yol ağzındayız. Daha önceleri de defalarca hangi yolu seçeceğinize karar vermek zorunda kalmış olabilirsiniz; yine kaldık. Her seçim bir kriz ânı. Her seçimde, diğer seçenek elendiği için pişmanlıklar vardır. Merak etmeyin, şimdi her iki yol da hücreye çıkıyor. Yapmanız gereken, hücrelerden hücre beğenmek. Hücrelerden biri, canlının yapısal ve işlevsel özellikler gösteren en küçük birimi. Eşeysiz ya da eşeyli olarak çoğalıyor ve çoğaldıkça yeryüzünde çiçekler açıyor; martılar sevinçli çığlıklarıyla neşeli resimler çiziyorlar havada; balıkların suya yazdıkları yazılar dalgalara karıştıkça tüm bedenlere yaşam sevinci bulaşıyor. Diğeri, tecrit hücresi; bedenleri cezalandırmak için icat edildi ve tecrit hücreleri, kederli bedenler üretmeye yarıyor. Neşe gibi keder de bulaşıcıdır. Tecrit hücreleri çoğaldıkça keder de çoğalır. Tersi de doğru. Tercihimizi, duygular arasında yapacağız. Çok tuhaf bir seçim; diyelim ki sevinci, canlılığa giden yolu seçtiniz, ama yasalar gereği yine kendinizi kederi çoğaltan tecrit hücresinde bulacaksınız. ‘“Off bu çok kötü işte!” diye haykırdı Alice. “Böyle yol kesen bir ev daha görmedim! Hiç!”’ (Lewis Carroll, Aynanın İçinden, Can). Tüm yollar tecrit hücresine çıkıyor. Her iki hücre de 17’nci yüzyılda yürürlüğe girdi. Robert Hooke, kendi yaptığı mikroskopta şişe mantarını incelerken canlı hücresini keşfetti. Aynı yüzyıl, hücre cezası da bir sistem olarak kurumlaştı. Amsterdam Cezaevi, Roma’daki Saint-Michel Hapishanesi ve daha sonra da başka cezaevlerinde uygulanmaya başlanan hücre sisteminde suçlu bir hücreye yerleştirilir ve diğer mahkûmlarla temasına izin verilmezdi. Gün içerisinde sınırlı bir süreyle hücreden çıkartılan mahkûm, avluda ya da koridorda gezinirken karşılaştığı kimseler tarafından tanınmaması için göz yerleri delikli kukuleta taşımak zorundaydı. Sonrası malum. Tecrit, hücre duvarlarını aştı ve giderek tüm topluma bulaştı. Geldiğimiz nokta, bedenleri tecrit hücresine yerleştirmek yerine, bedenlerin birer tecrit hücresine dönüştürülmesidir. İktidar 19’ncu yüzyıldan beri nüfusu biçimlendirmek için norm denilen aleti kullanıyor. Daha önceleri norm, marangozların ahşaba biçim verirken kullandıkları bir alet iken, artık biyo-iktidarın elinde nüfusu biçimlendirmeye yarıyor. Ve viral salgınla birlikte gündeme gelen yeni normal, tecridin hücrede değil, bedenlerde yoğunlaştırılmasıdır. İktidarın zor kullanmasına gerek yok; bedenler kendi rızaları ile tecrit hücrelerine kapanıyor. Biyo-iktidar bir salgın gibi; yaşamı seçseniz bile, yolunuz yine tecrit hücresinde sonlanıyor. Seçeneklerden hangisini seçerseniz seçin, kendinizi hep tecrit hücresinde buluyorsanız, yürüdüğünüz yolda bir sorun olmalı. En iyisi yolu değiştirmek. Yoldan çıkarsak ne olur? Yoldan çıktığınız için sapkınlıkla suçlanırsınız. “Yargı, her yeni varoluş tarzının gelişini engeller” (Deleuze). Göze almak gerekiyor. Eskiden her şey çok kolaydı; zaman denilen çizgisel bir yol vardı ve bu yolda ısrarla yürümeye devam ederseniz, zaman sizi kurtaracaktı. Zamanın bizi kurtaracağı yok. Beckett “Godot’yu Beklerken”de ısrarla söyledi; anlamadık ya da anlamak istemedik. Hâlâ çizgisel hikâyelere tutunmak ve kurtarıcıyı beklemek gibi eski bir alışkanlığımız var. John Berger, artık “zaman içerisinde sıralı bir şekilde giden düz bir hikâye anlatmak neredeyse imkânsızdır” diyor (Aktaran Soja, Postmodern Coğrafyalar, Sel). Anlatabilirsiniz, ama hikâyeniz mutlaka tecrit hücresinde geçiyor olacak. Hücrelerinde sevinci gizleyen bedenlerimiz, şimdi bekleme odalarının tecrit koşullarında keder üretiyor. Bulunduğumuz yerden başlamalı; tecrit hücresi olarak bedenlerimizden. Çünkü “kehanet, artık tarihten çok coğrafyaya dayalı bir tahmin gerektirir; bizden önemli sonuçları gizleyen artık zamandan çok mekândır” (Berger). Mekân, bedenlerimizdir. Ve bedenler, canlılığın en küçük birimi olan hücrelerinde yeryüzünün kudretini gizliyor. İçimde kabaran her sevinçli duygulanımda öteki bedenlere dokunasım geliyor, ama aramıza yeni normalin kolluk kuvvetleri giriyor. Askıda olan ekmek değil, eyleme kudretimizdir. Tüm yollar hücreye çıkıyor
Daha önceleri de yolunuz, yolların çatallandığı yol ağızlarına düşmüş olabilir; yine yol ağzındayız. Daha önceleri de defalarca hangi yolu seçeceğinize karar vermek zorunda kalmış olabilirsiniz; yine kaldık. Her seçim bir kriz ânı. Her seçimde, diğer seçenek elendiği için pişmanlıklar vardır. Merak etmeyin, şimdi her iki yol da hücreye çıkıyor. Yapmanız gereken, hücrelerden hücre beğenmek. Hücrelerden biri, canlının yapısal ve işlevsel özellikler gösteren en küçük birimi. Eşeysiz ya da eşeyli olarak çoğalıyor ve çoğaldıkça yeryüzünde çiçekler açıyor; martılar sevinçli çığlıklarıyla neşeli resimler çiziyorlar havada; balıkların suya yazdıkları yazılar dalgalara karıştıkça tüm bedenlere yaşam sevinci bulaşıyor. Diğeri, tecrit hücresi; bedenleri cezalandırmak için icat edildi ve tecrit hücreleri, kederli bedenler üretmeye yarıyor. Neşe gibi keder de bulaşıcıdır. Tecrit hücreleri çoğaldıkça keder de çoğalır. Tersi de doğru. Tercihimizi, duygular arasında yapacağız. Çok tuhaf bir seçim; diyelim ki sevinci, canlılığa giden yolu seçtiniz, ama yasalar gereği yine kendinizi kederi çoğaltan tecrit hücresinde bulacaksınız. ‘“Off bu çok kötü işte!” diye haykırdı Alice. “Böyle yol kesen bir ev daha görmedim! Hiç!”’ (Lewis Carroll, Aynanın İçinden, Can). Tüm yollar tecrit hücresine çıkıyor. Her iki hücre de 17’nci yüzyılda yürürlüğe girdi. Robert Hooke, kendi yaptığı mikroskopta şişe mantarını incelerken canlı hücresini keşfetti. Aynı yüzyıl, hücre cezası da bir sistem olarak kurumlaştı. Amsterdam Cezaevi, Roma’daki Saint-Michel Hapishanesi ve daha sonra da başka cezaevlerinde uygulanmaya başlanan hücre sisteminde suçlu bir hücreye yerleştirilir ve diğer mahkûmlarla temasına izin verilmezdi. Gün içerisinde sınırlı bir süreyle hücreden çıkartılan mahkûm, avluda ya da koridorda gezinirken karşılaştığı kimseler tarafından tanınmaması için göz yerleri delikli kukuleta taşımak zorundaydı. Sonrası malum. Tecrit, hücre duvarlarını aştı ve giderek tüm topluma bulaştı. Geldiğimiz nokta, bedenleri tecrit hücresine yerleştirmek yerine, bedenlerin birer tecrit hücresine dönüştürülmesidir. İktidar 19’ncu yüzyıldan beri nüfusu biçimlendirmek için norm denilen aleti kullanıyor. Daha önceleri norm, marangozların ahşaba biçim verirken kullandıkları bir alet iken, artık biyo-iktidarın elinde nüfusu biçimlendirmeye yarıyor. Ve viral salgınla birlikte gündeme gelen yeni normal, tecridin hücrede değil, bedenlerde yoğunlaştırılmasıdır. İktidarın zor kullanmasına gerek yok; bedenler kendi rızaları ile tecrit hücrelerine kapanıyor. Biyo-iktidar bir salgın gibi; yaşamı seçseniz bile, yolunuz yine tecrit hücresinde sonlanıyor. Seçeneklerden hangisini seçerseniz seçin, kendinizi hep tecrit hücresinde buluyorsanız, yürüdüğünüz yolda bir sorun olmalı. En iyisi yolu değiştirmek. Yoldan çıkarsak ne olur? Yoldan çıktığınız için sapkınlıkla suçlanırsınız. “Yargı, her yeni varoluş tarzının gelişini engeller” (Deleuze). Göze almak gerekiyor. Eskiden her şey çok kolaydı; zaman denilen çizgisel bir yol vardı ve bu yolda ısrarla yürümeye devam ederseniz, zaman sizi kurtaracaktı. Zamanın bizi kurtaracağı yok. Beckett “Godot’yu Beklerken”de ısrarla söyledi; anlamadık ya da anlamak istemedik. Hâlâ çizgisel hikâyelere tutunmak ve kurtarıcıyı beklemek gibi eski bir alışkanlığımız var. John Berger, artık “zaman içerisinde sıralı bir şekilde giden düz bir hikâye anlatmak neredeyse imkânsızdır” diyor (Aktaran Soja, Postmodern Coğrafyalar, Sel). Anlatabilirsiniz, ama hikâyeniz mutlaka tecrit hücresinde geçiyor olacak. Hücrelerinde sevinci gizleyen bedenlerimiz, şimdi bekleme odalarının tecrit koşullarında keder üretiyor. Bulunduğumuz yerden başlamalı; tecrit hücresi olarak bedenlerimizden. Çünkü “kehanet, artık tarihten çok coğrafyaya dayalı bir tahmin gerektirir; bizden önemli sonuçları gizleyen artık zamandan çok mekândır” (Berger). Mekân, bedenlerimizdir. Ve bedenler, canlılığın en küçük birimi olan hücrelerinde yeryüzünün kudretini gizliyor. İçimde kabaran her sevinçli duygulanımda öteki bedenlere dokunasım geliyor, ama aramıza yeni normalin kolluk kuvvetleri giriyor. Askıda olan ekmek değil, eyleme kudretimizdir. 2020 Cumhurbaşkanlığı Kültür ve Sanat Büyük Ödülü sahipleri belli oldu
Yeşilova Höyüğü'nde 8 bin yıllık ana tanrıça heykelciği bulundu
İzmir'deki Yeşilova Höyüğü'nde devam eden kazılarda, 8 bin 200 yıllık ana tanrıça heykelciği bulundu. AA’da yer alan habere göre, Yeşilova Höyüğü Kazı Heyeti Başkanı Doç. Dr. Zafer Derin, 2005 yılından bu yana yürütülen kazı çalışmalarıyla ilgili açıklama yaptı. YAKLAŞIK 250 ESER BULUNDU Derin, bu yıl kazılarda yaklaşık 250 eserin bulunduğunu, bunlar arasında 8 bin 200 yıl öncesine tarihlenen mermer ana tanrıça heykelciğinin özel öneminin bulunduğunu bildirdi. Eserin, İzmir Müze Müdürlüğüne teslim edildiğini aktaran Derin, bu heykelcikten Yeşilova'da yaşayan ilk Egeliler'in ana tanrıça ile ilgili inançları ve sanatçı kişiliklerine yönelik bilgiler edindiklerini anlattı.  ‘KİBELE VE ARTEMİS'E ATFEDİLEN MERMER HEYKELLERİN KÜÇÜK BİR ÖNCÜSÜ’ Anadolu'da aynı dönemlerde Çatalhöyük ve Göller Bölgesi'nde kil ve kireç taşından heykelcik işlendiğini, Ege'de ise mermerin işlendiğini gördüklerini belirten Derin, ana tanrıça heykelinin daha sonraki dönemlerde Ege uygarlıklarında görülen Kibele ve Artemis'e atfedilen mermer heykellerin küçük bir öncüsü olduğuna inandıklarını dile getirdi.  Heykelciğin baş kısmının bulunamadığını ifade eden Prof. Dr. Zafer Derin, şu bilgileri verdi: "Küçük heykelcikte kadın vücudu işlenirken Anadolu'daki diğer örnekleri gibi şişman olarak betimlememişler. Yaklaşık 5 santim boyutunda. Obsidyen, çakmak taşı ve serpantin gibi taşları işlemeyi seven Egeliler'in mermeri kullandıkları ilk uygulamalardan biri." Dombra’cı Uğur Işılak’ın ‘mahalleye gönderme’ içeren şarkısı gündem oldu: Öz eleştiri
Bu hafta 5 film vizyona girecek
Türkiye'deki sinema salonlarında bu hafta 3'ü yerli olmak üzere 5 film vizyona girecek. NASİPSE ADAYIZ Yönetmen, oyuncu ve senarist Ercan Kesal'ın ilk uzun metraj filmi "Nasipse Adayız" sinemaseverlerle buluşacak. İstanbul'da bir ilçenin belediye başkanlığına aday olmak isteyen bir adamın yaşadıklarına odaklanan filmde, Kesal'ın yanı sıra eşi Nazan Kesal, Selin Yeninci, İnanç Konukçu ve Muttalip Müjdeci rol alıyor. 8. Boğaziçi Fim Festivali'nde de izleyicilerle buluşan yapım, 12-22 Kasım'da bu yıl 9'uncusu düzenlenecek "Uluslararası Mannheim-Heidelberg Film Festivali'nde" yarışacak.  YAKIN TEHLİKE Avustralya yapımı, Kriv Stenders'in yönetmen koltuğuna oturduğu "Yakın Tehlike" adlı film, 1966 yılında Vietnam Savaşı sırasında "Long Tan" isimli kauçuk plantasyonunda 2 bin 500 kadar Vietnam askerine karşı mücadele veren Avustralya ve Yeni Zelandalı 108 askerin hikayesini anlatıyor. Aksiyon ve dram türündeki filmin oyuncu kadrosunda, Travis Fimmel, Toby Blome, Alexander England, Aaron Glenane ve Uli Latukefu yer alıyor.  HASHTAG Film çekimi için ıssız bir yere giden 6 sosyal medya fenomeninin başlarına gelenleri konu edinen "Hashtag" filminde Özüm Çakır, Ela Yörüklü, Gülderen Güler, Burak Çoban ve Ergülcan Akıncıoğlu rol alıyor. Korku türündeki filmin yönetmenliğini Başaran Şimşek'in üstleniyor.  KABUS EVİ ABD yapımı, korku ve gerilim filmi "Kabus Evi"nin yönetmen koltuğunda "A Quiet Place" filminin senaryo ekibinde yer alan Scott Beck ve Bryan Woods oturuyor. Oyuncu kadrosunda Katie Stevens, Will Brittain ve Lauryn Alisa McClain'nın yer aldığı yapım, cadılar bayramında bir korku evine giden bir grup arkadaşın, girdikleri yerin bir korku evinden fazlası olduğunu keşfetmeleriyle başlayan hayatta kalma mücadelelerini anlatıyor.  Y. KÖYÜ YE'CÜC ME'CÜC Batuhan Gündüz'ün yönetmenliğini üstlendiği yerli korku filmi "Y. Köyü Ye'cüc Me'cüc" ise doğaüstü olayların yaşandığı iddia edilen bir köye gidip buradaki tecrübelerini kayıt altına alan üç arkadaşın akabinde başından geçenleri konu ediniyor. Filmde yönetmen Gündüz'ün yanı sıra Onur Ertuş, Arif Kılıç, Burak Bican ve Mustafa Yıldız oynuyor.  Netflix, beş yeni anime dizisi hazırlıyor
Netflix, 11 orijinal anime projesinden oluşan listeye beş yeni anime dizisi eklemeyi planladığını açıkladı. Yeni projeler, Netflix Anime Festivali 2020 adlı canlı yayınlanan etkinlikte tanıtıldı. Beyazperde'nin aktardığına göre, Netflix planları paylaşırken, Japon animelerinin şirketin en güvenilir içerik kategorilerinden biri haline geldiğini gösteren bazı verileri de ortaya koydu. Netflix, geçen yıl dünya çapında 100 milyondan fazla hanenin en az bir anime dizisi izlemeyi seçtiğini ve yıllık bazda yüzde 50 büyümeyi temsil ettiğini belirtti. Anime dizileri, Netflix'in 2020'de şimdiye kadar 100'e yakın ülkede ilk 10 listesinde yer aldı. Netflix'in beş yeni anime projesi hakkında yayınladığı bilgiler şöyle; RİLAKKUMA'S THEME PARK ADVENTURE Rilakkuma'nın yeni serisinin prodüksiyonu, Rilakkuma ve Kaoru'nun başarısının ardından stop-motion animasyonda üretildi. Dizi, Rilakkuma, Korilakkuma, Kiiroitori ve Kaoru'nun kapanmak üzere olan bir lunaparkta oynamaya gittiklerinde gerçekleşen olayların ve toplantıların aktif bir gününü anlatıyor. THERMAE ROMAE NOVAE Yamazaki Mari'nin mangası yeni bir şekilde hayata döndürülecek. Mangaya dayanarak, Mari Yamazaki tarafından oluşturulan yeni bölümler Netflix'te yer alacak. Roma İmparatorluğu'nda bir banyo tasarımcısı olan Lucius, yanlışlıkla zamanla günümüz Japonya'sına kayar ve Japon hamam kültürünü öğrenir. HİGH-RİSE İNVASİON Mangaya dayalı senaryoyu Miura Tsuina (Ajin) ve Takahiro Oba (Box!) yazdı. Dizi, yere ulaşmayan yüksek binalarda geçen tahmin edilemez ve korkutucu bir hayatta kalma hikayesini anlatıyor. Kahraman Yuri, bu mantıksız dünyayı yok etmek ve "maske" takan düşmanı öldürmek için hayatta kalmaya karar verir. THUS SPOKE KİSHİBE ROHAN Dizi, JoJo'nun Bizarre Adventure: Diamond is Unbreakable adlı, manga sanatçısı Kishibe Rohan'ın manga materyal, toplamak için ziyaret ettiği bir yerde gördüğü ve duyduğu dört garip bölümden oluşuyor. Hirohiko Araki'nin Shueisha Jump Comics hikayesinden uyarlandı. THE WAY OF THE HOUSEHUSBAND En kötü yakuza olan Tatsu, yeraltı dünyasında bir efsanedir. Tam zamanlı bir ev erkeği olmak için Yakuza'dan uzaklaşmayı seçer. Dizi, Kosuke Oono'nun bir hikayesine dayanmaktadır. Yazar Ömer Açık: Adalet duygusu doğayla gelişir
Yaren ÇOLAK  Menekşe İstasyonu , Benim Babam Ömür Adam, Montsuzlar, Taşkafa romanları ile ilgiyle karşılanan Ömer Açık, Günışığı Kitaplığı’ndan çıkardığı son kitabı “Yaz Gezgini ile Hapşu Teyze” romanıyla okuyucu karşısında. Gezgin bir teyze ve meraklı bir çocuğun yepyeni düşünceler ve keşiflerle dolu yaz tatilini anlatan kitabı yazarla konuştuk.  “Yaz Gezgini ile Hapşu Teyze”yi dört yaşındaki kızına ithaf eden Açık, “Yaz gezgini Roza’nın, doğayla ilişkisi ve kâşif ruhunun kızımla epey ortaklık taşıdığını söyleyebilirim. Kitabın ona adanması benim açımdan hikâyeyi tamamlayan bir işleve sahip” diyor. Çocukların yetişkinlerle arkadaşlığını önemsediğini söyleyen yazar bunu iki taraf açısından da “geliştirici bir ilişki biçimi” olarak adlandırıyor. Roza’nın yaz tatillerinde ziyarete gittiği gezgin yazar teyzesi ile olan ilişkisini ise şöyle anlatıyor Açık: “Doğa diye bir ev, bir okul var aslında. Hiç değilse yılın bazı zamanlarında daha yakın olunması gereken. Hapşu Teyze, yaşamını bir yere bağlanmadan sürdürme üzerine kurmuş. Roza’nın da canına minnet tabii. Keşiflerle dolu doğa okulu ve sürprizlerle dolu Hapşu Teyze ona çok iyi geliyor” Çocukların doğa ile kurdukları ilişkiye dair konuşan yazar, “Beton ormanının içine doğan, ekran karşısında her gün saatler geçiren çocuğun ağacı, dereyi, kuşları ya da yıldızları tanıması mümkün değil zaten” diyor ve ekliyor: “Topluca terk mi etmeliyiz şehirleri? Telefonları, bilgisayarları çöpe mi atmalıyız? Kuşkusuz öyle değil. Ancak daha dengeli bir yaşam kurmak zorundayız. Çocuğun toprakla bağını keserek, sağlıklı büyüme hakkını elinden almış oluyorsunuz. Çocuğu doğaya yakınlaştırırsanız, o ilişkilenmenin bir yolunu bulacak, doğanın parçası olma hissiyatıyla adalet duygusu gelişmiş bir bireye dönüşecektir.”  HİKÂYE YAVAN KALABİLİYOR  Günümüz çocuklarının teknolojiyle olan ilişkisinin, kitap alışkanlığını nasıl etkilediğini sorduğumuzda ise, “Teknoloji çocuklara her şeyi görme olanağı tanıyor. NASA’nın sitesinde milyonlarca ışık yılı uzaktaki gökadaların fotoğraflarını görebiliyorsunuz. Çeyrek asır önce bunu ve daha pek çok şeyi hayal etmek durumundaydık. Teknoloji bu yanıyla hayal kurma ihtiyacını sınırlıyor sanırım. Ama belki de o gökadanın fotoğrafını görmek farklı hayallere sürüklüyordur bazılarını. Bu görsel bombardımana maruz kalan çocuğun gözüne kitap, en azından hikâyeye dalmadan önce, biraz yavan görünüyor sanırım” cevabını veriyor.  Edebiyatın insanı tanımanın bir yolu olduğunu anlatan yazar, “İyi edebiyat çocuğa doğayı ve doğanın bir parçası olarak kendini anlatır. Okuma alışkanlığı bu temel üzerinde şekillenir” diyerek sözlerini noktalandırıyor. Hangi Cumhuriyet?
Hava sıcak mı sıcak… Diyarbakır Sanat Sokağı’ndan üzüm gözlü, beyaz yüzlü bir kız geçiyor. Yarına düşlerini taşımak istiyor. Oysa türkünün sözleri ona yazılmış gibi: “Diyarbakır ortasında vurulmuş uzanırım / Ben bu kurşun sesini nerede olsa tanırım.” Mermiler delip geçiyor narin bedenini. Bir beyaz güvercin havalanıyor. Kan sıçramış kitaplar düşüyor elinden. Birinin kapağında, “Diksiyon ve Konuşma Sanatı” yazıyor. Belli ki tiyatro kursuna gidiyor genç kız. Yurttan arkadaşının tanıklığı tiyatro sevdasını doğruluyor. Yıl: 1930. Ankara’ya turneye gelen Darülbedayi oyuncuları Türkocağı Salonunda Hamlet’i sahneliyor. Atatürk de izleyiciler arasında… temsilin sonunda kulise gidiyor. İ. Galip Arcan o geceye ilişkin anısını Darülbedayi Dergisi’nde ( Ekim 1930) şöyle aktarıyor: “Bu tarihi akşamı bizzat yaşadık. Bu nutkun her cümlesi hitabet san’atının bütün kudret ve sihrini taşıyan bir şaheserdi.” Atatürk, gecenin sonunda Muhsin Ertuğrul’a sesleniyor: “Siz benim ta ateşemiliterlikten beri görmeyi candan özlediğim bir hayali gerçekleştirdiniz. Şimdi devlet reisi olarak size soruyorum: Hükümetten ne gibi bir yardım istersiniz?” Muhsin Bey, ağır vergilerle turneye çıkmanın baskısı altında, üç kuruşla tiyatro yapma derdinde. Yıllar sonra “Gerçekliğin Düşleri” kitabında sanatını yaygınlaştırmak adına çok eksikliklerinin olduğunu, Atatürk’ün karşısında neredeyse dilinin tutulduğunu, sadece “Bir tiyatro mektebi istiyoruz, Paşam!” diyebildiğini yazar. Böylece konservatuarın ilk adı olan Milli Temsil Akademisi’nin hazırlıkları resmi olarak başlar. Muhsin Ertuğrul bir yandan İstanbul Şehir Tiyatrosu’nda çalışıp, tiyatro faaliyetlerini yürütürken bir yandan da devlet görevlileri “Milli Musiki ve Temsil Akademisi” kanunu hazırlığını sürdürür. Bu arada Atatürk de konservatuvar kurulması için uluslararası nitelikte sanat adamlarının ülkeye getirilmesini ister. Artık Muhsin Ertuğrul’un kolları sıvama zamanı gelmiştir. Hemen dünya çapında isimlerle iletişime geçer. Carl Ebert’le bağlantı kurar. Türkiye’de musiki kurumlarının organizasyonunu oluşturmak adına birinci sınıf müzik adamı bulma görevi de Cevat Dursunoğlu’na verilir. O da Berlin Flarmoni Orkestrası Şefi Furtwangler’den öneri alır, Böylece Paul Hindemith’in adı konservatuvarın müzik bölümü için geçmeye başlar. Şef Furtwangler, Hitler’in en sevdiği orkestra şefi olmasına rağmen yahudi dostunu kurtarabilmek için Türkiye’ye yollar. Artık konservatuvar için yol haritası oluşmuştur. Hemen Cebeci’deki Şakir Ağa’nın Hanı ve çevresindeki birkaç ev yıkılıp yeniden düzenlenerek Devlet Konservatuvarı binasına dönüştürülür. Burası geçmişte Musiki Muallim Mektebi binasıdır. Binanın yapım aşamasında ise bambaşka bir hikâye saklıdır. Temel atılırken, binanın sol arka açısına bir hatıra şisesi bir de bozuk para bırakılır. Hatıra şisesinin içinde geleceğin sanatkarlarına yazılmış bir mektup vardır. Mektup; “Ey geleceğin sanatlarları; bugün temelini attığımız yapı sizlerin bu ülkenin sanat yolunu açacak bir ulvi amaçla inşa ediliyor. Tek hayalimiz verdiğiniz büyük eserlerle bu toprakların manevi ruhunda şerefle yer almanızdır.” satırlarıyla başlamaktadır. Takvim yaprakları 1936’yı gösterdiğinde Devlet Konservatuvarı açılır ve ilk sınavını yapar. Ama tek bir kız öğrenci bile sınava başvurmamıştr. Yan bölümlere gelen (opera ve şan) kızlar ikna edilir. Böylece akademik anlamda sanat eğitimi veren okul, sanatçı yetiştirilebilmek için ilk adımını atar. Konservatuvarın tarihi boyunca okuldan sayısız kız öğrenci geçer. Sahnede devleşir her biri. Geçen hafta Diyarbakır sokaklarında bir genç kız öldürülür. Adı Melek’tir. Canından çok sevdiği kardeşi namus uğruna tetiği çeker. Artık dava dosyasında “tiyatro” sözcüğü de saklıdır. Türkü kulaklarımızda yankılanmaya devam eder: “Diyarbakır yolunda toz olmuş dağılırım / Bu hırçın depremlerle sarsılırım kanarım.” Melek’ten geriye kalan kitapların arasından bugün hâlâ aydınlık sızıyor. Bu aydınlığı büyütmezsek kör karanlık bizi öldürmeye devam edecek. Çünkü bugün Cumhuriyetin 97’nci yıldönümünde bu çelişkiyi yaratan, kör karanlığı dayatan Cumhuriyeti bir türlü içselleştiremeyen güçlerdir! Güneşe bakmışçasına iç ısıtan bir şarkı; ‘Cihan-ı Alem’
İlker Mumcuoğlu son yolculuğuna uğurlandı
Bizimkiler’in 'Abbas Efendi’si Hikmet Karagöz, son yolculuğuna uğurlandı
Bizimkiler dizisiyle hafızalarda yer eden ve dün yaşamını yitiren oyuncu Hikmet Karagöz, son yolculuğuna uğurlandı. Karagöz, ikindi vaktinde İstanbul’daki Zeytinburnu Yeni Kozlu Mezarlığı’na defnedildi. Hürriyet'in haberine göre cenaze törenine Hikmet Karagöz’ün kızı Zeynep Karagöz’ün yanı sıra bazı yakınları katıldı. 2018 yılından bu yana Kartal Kavacık’ta bulunan Sanatçı Yaşam Evi’nde kalan Karagöz, 15 Ekim’de rahatsızlanarak Kartal Dr. Lütfi Kırdar Şehir Hastanesi’ne kaldırılmış ve palyatif yoğum bakım ünitesinde tedavi altına alınmıştı. Oyuncunun ölümünü kızı Zeynep Karagöz, , “Babişkom, Hikmet Karagöz bugün son yolculuğuna çıktı... Bu kez dönüşü yok; ardından tebessümler, kadehler ve anılar, sohbetler yakışır. Korona nedeniyle cenaze töreni olması mümkün gözükmüyor. Hatrına şerefe” ifadeleriyle duyurmuştu. HİKMET KARAGÖZ KİMDİR? Hikmet Karagöz, 1946 yılında Samsun’da doğdu. 1962’de Eminönü Halkevi’nde amatör olarak tiyatroya başlayan sanatçı, 1964’te Küçük Sahne Ulvi Uraz Tiyatrosu’nda profesyonelliğe adım attı. 1974’te “Yaşar Ne Yaşar Ne Yaşamaz”la televizyon yapımlarında rol almaya başladı. Sinemaya geçişi 1982’de “Faize Hücum” filmiyle oldu. “Bizimkiler” dizisindeki rolüyle geniş kitlelerce tanındı. 1986’dan bu yana resim sanatıyla da ilgilenen Karagöz, çeşitli sergiler açtı. Karagöz’ün rol aldığı 'Bizimkiler' dizisi, 14 yıl boyunca Türkiye televizyonlarında yayınlanmış, birkaç istisna dışında, yayınlandığı günlerin hep birincisi olmuştu. TAKSAV, Ankara ve İzmir tiyatro festivallerini erteledi
Toplumsal Araştırmalar Kültür ve Sanat İçin Vakıf (TAKSAV) uzun süredir devam ettirdiği Ankara ve İzmir tiyatro festivallerini Covid-19 salgını nedeniyle erteleme kararı aldı. TAKSAV Başkanı Prof. Dr. Selçuk Candansayar, yaptığı açıklamada, “Bu kararımızla birlikte, iktidara sanat emekçilerinin hayat koşullarını ve geçimlerini üstlenme ve destekleme sorumluluğunu yerine getirmesi çağrısında da bulunuyoruz” ifadelerini kullandı. Candansayar, ertelemeye ilişkin yaptığı açıklamada, iktidarın gerekli önlemleri almayarak hem salgınla mücadele etmediğini hem de sanata gerekli desteği vermediğini belirterek, “Tiyatro ve konser etkinliklerini serbest bırakarak hem sanat emekçilerinin geçimlerinin, hem de sanat etkinliğine katılıp hastalanacak olanların sorumluluğundan kaçıyorlar” dedi. Candansayar’ın konu hakkındaki açıklaması şöyle: TAKSAV - Toplumsal Araştırmalar Kültür ve Sanat İçin Vakıf 1996 yılından bu yana aralıksız olarak Uluslararası Ankara Tiyatro Festivali’ni, 8 yıldır da Uluslararası İzmir Tiyatro Festivalini düzenliyor. TAKSAV - Tiyatro festivalleri, başlangıçtan bu yana toplumun tiyatro ile buluşmasına, tiyatro aracılığıyla hayatı birlikte dönüştürme yolları aramasına katkıda bulunuyor. Amatör tiyatrolardan belediye tiyatrolarına, üniversite tiyatro kulüplerinden profesyonel topluluklara kadar uzanan bir kapsayıcılıkla, tiyatroyu üreten, yaratan ve paylaşan sanat emekçilerinin seyirci ile birlikte ve bir arada olmasını sağlıyor. 2019 kışında başlayan Covid-19 salgını kısa sürede dünyayı etkisi altına aldı. Neredeyse dünyanın her yerinde iktidarlar salgınla aklın, bilimin ışığında insanlığın yararına bir mücadele programı yürütmek yerine temsilcisi oldukları sermayenin ekonomik çıkarlarına göre hizalandılar. Salgının en yoğun dönemlerinde bile halkın sağlığını korumak için gerekli önlemleri almadılar. İlk aylarda uygulanan kısmi korunma önlemleri bile isteye gevşetildi. Fabrikalarda işçiler çalışmaya devam etti, madenler işletildi, ulaşım durdurulmadı. Bugün ise iktidarlar kendi sorumluluklarını yerine getirmeyerek, insanları kendi başlarının çaresine bakmaya zorluyorlar. Okulların hemen hiç bir bilimsel önlem alınmadan açılması ve öğrencilerin okula gönderilmesi kararının velilerine bırakılması bu durumun en açık örneği. Bu şekilde okulda hastalanacak öğrencinin, öğretmenin sorumluluğunu üzerlerinden atmaya çalışıyorlar. Tiyatro ve konser etkinliklerini serbest bırakarak hem sanat emekçilerinin geçimlerinin, hem de sanat etkinliğine katılıp hastalanacak olanların sorumluluğundan kaçıyorlar. Zorunlu halk sağlığı önlemlerini uygulamayarak hastalanmanın sorumluluğunu bireylere yüklüyorlar. Oysa bulaşıcı bir hastalık olan Covid-19 salgınında, kapalı alanlarda toplu bulunmamak, insanların arasında fiziksel mesafe olmasını sağlamak ve temizliğe dikkat etmek en basit ve zorunlu korunma önlemi. Tiyatro, canlı olarak eylenen bir sanatsal etkinlik. Salonda seyirci ve oyuncunun ve sahne arkası emekçilerinin birbirlerine yakınlaşmalarını, temas etmelerini zorunlu kılan bir sanat pratiği. İktidar, halkın sağlığını gözetmeyebilir ama TAKSAV, kapalı salonlarda insanların bir araya gelmesini gerektiren bir etkinliği düzenleyerek onları hastalanma riskini göze almaya çağırmaz. TAKSAV, yaşatmayı ve birlikte değiştirmeyi amaçlayan eylemci sanatın destekçisidir. TAKSAV olarak, çeyrek yüzyıldır düzenlediğimiz Ankara ve İzmir tiyatro festivallerimizin 2020 programlarını ertelemeye karar verdik. Bu kararımızla birlikte, iktidara sanat emekçilerinin hayat koşullarını ve geçimlerini üstlenme ve destekleme sorumluluğunu yerine getirmesi çağrısında da bulunuyoruz. Salgın sonrası tiyatro salonlarında yeniden, yaşasın tiyatro yaşasın hayat demek üzere… Empatiye Dönüş için tam zamanı
Murat Tırpan Yazar Gabriel Garcia Marguez ‘Dünyanın herhangi bir yerinde herhangi bir insanın yüzüne patlayan tokadı kendi yüzünde patlamış gibi hissetmiyorsan insan değilsin’ diye yazmıştı bir zamanlar. Kendini başkasının yerine koymak, o kişinin hissettiklerini, koşullarını, ruh halini kendinden bağımsız olarak hissedebilme yeteneğini tarif eden bu kelimenin aslında etimolojik olarak başka bir anlamı da var. Kavramı ilk kullananlardan biri Theodor Lipps’ti, Almanca “Einfühlung” sözcüğünün karşılığı olarak kullandığı empatiyi (Einfühlung) Lipps şöyle tanımlamaktaydı; “Bir insanın kendisini karşısındaki bir nesneye yansıtması, kendini onun içinde hissetmesi ve bu yolla o nesneyi içine alarak/özümseyerek anlaması sürecidir.” Dolayısıyla temelde bir nesne ilişkileri şeklidir empati. Hatta o nesneye “sempati” duyma şeklinde esprili bir şekilde açıklayabiliriz. KENTİN FARKLI NOKTALARINA EMPATİ  Korona günlerinde sessiz sedasız başlayan 5. İstanbul Tasarım Bienali kelimenin özellikle bu anlamına gönderme yaparak, hislerin nesnelere ve doğal yaşama aktarılmasını eksen belirleyerek “Empatiye Dönüş” başlığıyla karşımızda. Küratörlüğünü Mariana Pestana’nın yürüttüğü Bienal üç farklı mekânda; salonlarda, İstanbul sokaklarında ve dijital ortamda kurcalıyor empati meselesini. Dijital ortamda yayımlanacak Eleştirel Yemek Programı adlı video serisi, Akdeniz havzasından projeleri Cihangir’deki ARK Kültür’de bir araya getirecek Kara ve Deniz Kütüphanesi programı ve bir arada yaşamayı yeniden ele alan projelerin Pera Müzesi’nin yanı sıra kentin farklı noktalarına uzanacağı Yeni Yurttaşlık Ritüelleri adlı müdahaleler dizisi bunlar.  Bienalin Eleştirel Yemek Programı başlıklı ayağında İKSV’in Youtube kanalı ve Bienalin web sitesinden ulaşılabilecek videolar yer alıyor. Her hafta bir bölümü yayınlanacak (ilki yayında) bu videolarda mutfaktaki mikroplardan tarımın değiştirdiği peyzajlara, bireysel el hareketlerinden yemek masalarındaki toplu buluşmalara, batıl inançlar ve ritüellerden sıradan mutfak aletlerinin zengin tarihine dek uzanan farklı konuları izleyebileceğiz. TV ve özellikle Youtube üzerindeki yemek tarifi ve keşfi programlarının popülerliğini akla getirirsek bu bölümün eleştirelliğini daha iyi kavrayabiliriz. Bienalin bu bölümü yemekle, “yemek aletleri” ve endüstrisiyle ilişkimizi eleştirel bir şekilde yeniden düşünmemizi sağlayacak videolar içeriyor. Bu anlamda bu bölüm temelde varlığımızı sürdürmek için mecbur olduğumuz bu nesnelerle oluşan yeni ilişkilerimizin izini sürüyor.  KÜÇÜK CANLILAR ÜRETİMİ ARTIRACAK  Cihangir’deki Ark Kültür mekânında karşımıza çıkacak olan Kara ve Deniz Kütüphanesi ise bazı araştırma projelerinden oluşuyor. Bu projelerde Akdeniz coğrafyasına özgü meselelere toplumsal, ekolojik bakışlara atan projeler görüyoruz. İşlerin yapmaya çalıştığı haritalama çalışması toprak ve suyla olan empatik ilişkimizi yeniden yapılandırma amacında. Burada özellikle Dele Adeyemo’nun şekerkamışı ağının şekillendirdiği güç ilişkilerini haritalandırdığı Kapitalizmin Kozmogonisi, Kadir Has Üniversitesi Mimarlık ve Kent Çalışmaları Yüksek Lisans Programı öğrencilerinin işbirliğiyle üretilen ve İstanbul’daki gıda ağlarının gösteren bir harita, bir lüfer mangası, pandemi sürecinde evde ürün yetiştirme girişimlerini belgeleyen bir iş, bir sesli hikâye ve tarım ve balık konusundaki dair kitap ve araştırmalardan oluşan koleksiyondan oluşan Agros İstanbul projeleri oldukça çarpıcı. Aslıhan Demirtaş’ın İstanbul’daki yerel bir çiftlikten ödünç alınan toprak ile dolu, masa, tarla, bahçe ve saksı içerisindeki bakteriler, kurtlar, kökmantarlardan oluşan işi Toz Toprak da toprakla geliştireceğimiz empati açısından ufuk açıcı. Toz Toprak içindeki küçük canlılar bienal boyunca etrafındakilerle etkileşimde bulunarak yeniden üretme sürecine de geçecek. Kapitalizmin Kozmogonisi Elbette Bienal’in ruhuna uygun bir şekilde şehirde rastlaşmalar içeren işleri de mevcut. Yeni Yurttaşlık Ritüelleri adlı bu bölümde kentin sokakları (ve Pera Müzesi’nde) göreceğimiz insanların yanı sıra kuşları, yıldızları, bitkileri ve mikroorganizmaları kapsayan bu işler biz kent sakinleri ile farklı rastlaşmalar ve ilişkiler yaşatma amacında. Projeler İstanbul Anadolu yakasında Kalamış Parkı, Moda Parkı, Fenerbahçe Parkı Topluluk Bahçesi, Kuzguncuk Şehir Bahçesi ve Kuzguncuk İskelesi; Avrupa yakasında ise Beşiktaş İskelesi ve Karaköy İskelesi ile Pera Müzesi’nde sergilenecek. Bu işler arasında bir kamuya açık çimlendirme sistemi projesi olan Çimlendirici (Fenerbahçe Parkı), gücünü güneşten alan kamuya açık yemek pişirme alanı şeklindeki Güneş Mutfağı (Kuzguncuk İskelesi), halka açık spor aletleri konseptini zekice değiştiren Kamusal Terapi Araçları (Beşiktaş Rıhtımı), Lübnan’daki eylemlerde soğuk havada dışarıda yemek pişirmeye yarayan bir soba fikrinden yola çıkan Devrimin sobası (Karaköy Sahili) özellikle görülmeye değer. The Rodina stüdyosunun işi, Pera Müzesi’nde görülecek olan Empatik Toplum Haritası ise hayali mekânsal empatiler geliştirmemizi sağlayan oyunsu bir çalışma. Ziyaretçilerin kurmaca bir harita üzerindeki hayali yerlere gidebilmesi üzerine kurulu olan işin her şeyden önce empatinin zihinsel bir üretimle ilişkili olduğunu vurgulayan bir yanı var. Bu bölümdeki bütün bu işlerin görülebilme takvimi için bienalin web sitesine bakmak gerektiğini de not düşelim.  5. İstanbul Tasarım Bienali toprakla, suyla, coğrafya ve onun getirileriyle, yemek ve diğer tüketim ürünlerle ilişkimizi yeniden sorgulayan işleriyle özellikle içinde yaşadığımı şu distopik günlerde ne yaptığımızı ve yapabileceğimizi sorgulamamız için altı ay boyunca sürecek iyi bir fırsat. Empatik Toplum Haritası Yalansız dünya…
Julia Kristeva’nın ‘Samuraylar’ romanını okumayı sürekli erteliyordum, sanırım alışık olduğum roman tarzından uzak olduğu için. Sonra bu romanı bir psikanalistin yazdığı roman olarak kabul ettiğimde okumam kolaylaştı. Romanın bir yerinde anlatıcı günlüğüne şöyle yazmıştı: “Seminerine katılan bütün bu entelektüel çevre ve edebiyat dünyası: ne anladıklarını sorup duruyorum kendime. Özellikle de nasıl romanlar yazılabilir, dolayısıyla herkes yalan yüzünden hasta olmuşken yalan ve sahte olan bir şeyden, olan değil, arzulanan bir dünya nasıl yaratılabilir? İnsanlar yalanı güzel bir yalanla iyileştirdiklerini sanıyorlar. Bütünüyle yanlış bir düşünce bu…” İnsanların, toplumların yalanla hastalandıkları ve bu hastalığın şu an etrafımızı kuşatan, boğazımızı sıkan pandemiden daha görünmez ve içten içe yayılıp daha tehlikeli sonuçlar doğurduğunu düşünürsek… Kristeva, ‘Kara Güneş’te, kamusal yaşamın gerçeklikten vahim bir biçimde uzaklaşmasıyla özel yaşamın tüm gerçekliği işgal ettiğinden bahsediyordu. Sosyal medyada kişiler özel yaşamlarına dair öyle şeyler paylaşıyorlar ki, toplumsal yaşamın çözülüp dağıldığını bu paylaşımlara bakıp anlamak mümkün. Suçluluk, utanç gibi duygular gerçeklikle beraber dışarı atılmıştır sanki. Zenginliğiyle gururlanıp fakirlerle dalga geçen videolar çekenler gibi… İktidardakiler başta olmak üzere siyasal alandaki pek çok aktör, en iyi, en inandırıcı yalanı bulma yarışı içinde değiller mi? Peki ama romandaki anlatıcının söylediği gibi, yalanlar gerçekten iyileştirmez mi? Bacon, yalansız bir dünyanın bir kısım zihinleri içler acısı bir güdükleşme ve melankoli içine sokacağını, yaşamın insanlara verdiği memnuniyetin azalacağını yazmıştı. Roman yazmak, böylesi bir memnuniyeti desteklemek için mi yazılır, yoksa hakikate açılan kapıları göstermek için mi? Her ikisi de geçerli sanırım. Ama günümüzdeki kadar yaşamı tehdit eden bir yalanlar silsilesi içindeyken, daha gerçek bir yalanın arayışı içinde olmak, bir çözüm olmasa gerek. Ünsal Oskay’ın ‘Cogito’ dergisinin ‘Yalan’la ilgili sayısına yazdığı gibi, kitlelerin yalanlara inanmasının nedeni aptallıkları ya da ödleklikleri değil, yalanı doğru gösteren ‘axis mundi’lerin oluşumuna, kabullenimine neden olan reel politiktir. ‘Axis mundi’, dünyanın merkezi, gerçekliğin yorumlanışını belirleyen eksen… Günümüzde ‘axis mundi’ daha önce medyanın belirlediği estetik ve etik kodlarla oluşurken, şimdi her kesimin kendi merkezini yaratıp hakikati ona göre yorumladığı bir araca dönüştü. Trump’ın bariz bir biçimde söylediği yalanlara, Biden başka tür yalanlarla karşılık verirken, her iki taraf da gerçekliği kendine göre yorumlayarak kendi ‘axis mundi’lerini yaratmakla meşgul. Peki ama, neden yalan söyleme ihtiyacı duyarız, özellikle kendimize? Freud’dan bildiğimiz şey, kendi kendimize yalan söyleyerek kendimizi bir sırra dönüştürebildiğimiz ve bu sayede içimizdeki cezalandırıcı üstbenlikten gizlenebildiğimiz… Ama bir yandan da kendimizi tanıyormuşuz gibi yapmamız da gerekir, yarattığımız hikâyeye uygun olarak yaşayabilmek için. Çünkü gerçeklik, bizden her zaman boyun eğmemizi talep eder; gerçekliği hayal gücümüzü ve yaratıcılığımızı kullanarak değiştiremiyorsak yalanlarla gerçekliği egomuzla uyumlu hale getirmeye çalışabiliriz. Ama bu sadece kısa süreli olacaktır, yalanın büyüklüğü ya da küçüklüğüne göre değişen… Romanın bir yerinde şöyle bir cümleye rastlıyorum: “Birbirlerine yalan söylemeyen âşıkların sarsılmaz yakınlığını korudukları için her ikisi de muyluydu.” Sarsılmaz yakınlık, kendimizle… Hayal gücüyle yalan aynı özden geliyorlarsa da sonuçları farklı; romanlar ve yalanlar arasındaki fark… Nasipse Adayız Filmi Mannheim Film Festivali'nde Yarışacak
Dünya prömiyerini Avrupa’nın önde gelen film festivallerinden Rotterdam Film Festivali’nde gerçekleştiren Ercan Kesal’ın yazıp yönettiği ödüllü filmi ‘Nasipse Adayız’ Uluslararası Mannheim - Heidelberg Film Festivali’ne seçildi. Film Almanya’nın en köklü festivallerinden biri olan ve bu sene 69.su düzenlenecek Mannheim – Heidelberg Film Festivali’nde ilk kez Almanya’daki sinemaseverlerle buluşacak. Katıldığı festivallerden ödülle dönen, Ercan Kesal’ın ilk uzun metrajlı filmi ‘Nasipse Adayız’ festival yolculuğuna devam ederken bir yandan da 30 Ekim’de Türkiye’de vizyona girmek için gün sayıyor. Türkiye’deki vizyonu sonrasında festival yolculuğunu kaldığı yerden sürdürecek film ilk olarak 12-22 Kasım 2020 tarihlerinde gerçekleştirilecek Mannheim- Heildelberg Film Festivali’nde yarışacak. Ercan Kesal’ın genç bir doktor olarak Beyoğlu belediye başkan aday adayı olmasını anlatan aynı adlı kitaptan uyarlanan ve otobiyografik özelliklere sahip olan film son olarak Türkiye’de 27. Uluslararası Adana Altın Koza Film Festivali’nin ‘Ulusal Uzun Metraj Film’ yarışmasında ‘En İyi Film’, ‘En İyi Senaryo’ ve ‘Film Yönetmenleri Derneği En İyi Yönetmen Ödülü’ başta olmak üzere toplam 5 dalda ödül alarak törene damga vurmuştu.  Bir Ercüment Çözer dizisi 'Saygı' yayınlandı
Saygı – Bir Ercüment Çözer Dizisi, bugün BluTV‘de izleyici ile buluşuyor. İlk olarak Behzat Ç. dizisinde karşımıza çıkan, Nejat İşler‘in hayat verdiği Ercüment Çözer karakterini bu kez farklı bir şehirde, farklı bir hikâye içinde izleyeceğiz. Dizi hakkında BluTV’de yer alan tanıtım yazısında şu ifadeler yer alıyor: Toplumdaki yozlaşmanın çözümünü kendi adaletini sağlayarak arayan Ercüment Çözer’in yolu, toplumdaki sapkınlık ve kötülüklerin içine sıkışmış iki genç olan Helen ve Savaş ile kesişir. Helen ve Savaş başlarına gelen olaylar sebebiyle adaletin elinden kaçanların peşine düşmeye karar verir. Bunu öğrenen Ercüment Çözer ise saygısızlara savaş açan bu ikiliye kendini polis olarak tanıtarak onların güvenini kazanmaya çalışır. Inter Medya yapımcılığında yarın seyirciyle buluşacak olan Saygı -Bir Ercüment Çözer Dizisi; Nejat İşler, Boran Kuzum, Miray Daner, Erkan Can, Rojda Demirer ve Tansu Biçer’i bir araya getirirken dizinin senaristliğini Ercan Mehmet Erdem, yönetmenliğini ise Ali Taner Baltacı yapıyor. Dizinin yayınlanan fragrmanı şöyle:  Oyuncu Hikmet Karagöz hayatını kaybetti
Ressam, tiyatro, sinema ve dizi oyuncusu Hikmet Karagöz, 73 yaşında hayatını kaybetti. Kızı Zeynep Karagöz, Twitter hesabından yaptığı paylaşımla babasının hayatını kaybettiğini açıkladı. Zeynep Karagöz şu ifadeleri kullandı:  "Babişkom, Hikmet Karagöz bugün son yolculuğuna çıktı... Bu kez dönüşü yok; ardından tebessümler, kadehler ve anılar, sohbetler yakışır. Korona nedeniyle cenaze töreni olması mümkün gözükmüyor. Hatrına şerefe..." Babişkom, Hikmet Karagöz bugün son yolculuğuna çıktı... Bu kez dönüşü yok; ardından tebessümler, kadehler ve anılar, sohbetler yakışır. Korona nedeniyle cenaze töreni olması mümkün gözükmüyor. Hatrınaşerefe... pic.twitter.com/nCUjLFzaQi "CANIMDAN BİR CAN DÜŞTÜ TOPRAĞA" Oyuncu Orhan Aydın da sosyal medya hesabından arkadaşı Hikmet Karagöz'ün vefatını şu sözlerle duyurdu: "Canımdan bir can düştü toprağa.. 42 yıllık dostluk, yoldaşlık, şen-şakrak-sevinç ve umut dolu bir hayat bitti. Seni asla unutmayacağım #HikmetKaragöz asla." *** HİKMET KARAGÖZ KİMDİR? 1962-1963 yıllarında Eminönü Halkevi'nde amatör olarak tiyatroya başlayan sanatçı, 1964'te Küçük Sahne Ulvi Uraz Tiyatrosu'nda profesyonel oldu. 1974 yılında Yaşar Ne Yaşar Ne Yaşamaz'la TV yapımlarında rol almaya başladı. Sinemaya geçişi Faize Hücum filmiyle 1982'de oldu. Bizimkiler dizisindeki Abbas rolüyle geniş kitlelerce tanındı. 1986'dan bu yana ağırlıklı suluboya olmak üzere resim yaptı, sergiler açtı. Şehir Tiyatroları oyuna çağırıyor
KÜLTÜR SANAT SERVİSİ İstanbul Büyükşehir Belediyesi Şehir Tiyatroları, bu hafta 1’i yeni, 11 oyunla seyirci karşısına çıkıyor.  Sezon Minimal’in beşinci haftasında Melek, Mustafa Kemal’le Bin Gün: Latife, Allahaısmarladık Cumhuriyet, Kırmızı’nın Hayali, Geçit, Tatlı Rüyalar, Zehir, Kısraklı Kadın, Düğüm, Anneme Artık Dur Lazım, Cadı Avı oyunları seyirciyle buluşacak. Bu hafta koronavirüs tedbirleri kapsamında gösterilecek oyunlar şöyle:  ♦ Harbiye Muhsin Ertuğrul Sahnesi Melek: 27, 29, 31 Ekim  ♦ Fatih Reşat Nuri Sahnesi Mustafa Kemal'le Bin Gün: Latife (Tiyatro Ayna): 29 Ekim Allahaısmarladık Cumhuriyet (Tatavla Sahne): 31 Ekim  ♦ Kağıthane Sadabad Sahnesi Kırmızı'nın Hayali (Pat Atölye’nin çocuk oyunu): 1 Kasım  ♦ Gaziosmanpaşa Sahnesi Geçit: 27, 29, 31 Ekim  ♦ Sultangazi Hoca Ahmet Yesevi Sahnesi Tatlı Rüyalar (Fabrika Sanat’ın çocuk oyunu): 1 Kasım  ♦ Kadıköy Haldun Taner Sahnesi Zehir: 27, 29, 31 Ekim  ♦ Üsküdar Kerem Yılmazer Sahnesi Kısraklı Kadın (Yeni Oyun): 27, 29, 31 Ekim  ♦ Ümraniye Sahnesi Düğüm (Bodrum Deneme Sahnesi):27 Ekim Anneme Artık Dur Lazım (Kedi Sahne Sanatları): 29 Ekim Cadı Avı (Kadıköy Emek Tiyatrosu): 31 Ekim Yazar Nihat Behram: Enver Gökçe’nin yüreği has şiirin cevheridir
Oğuzcan Ünlü Şair ve yazar Nihat Behram, “Enver Gökçe Toplumcu Gerçekçi Şiir Ödülü”nün bu yılki sahibi oldu. Şair, yazar Enver Gökçe’nin doğumun 100’üncü, aramızdan ayrılışının 39’uncu yılına rastlayan bu ödül, Behram’a, “Bütün sanat yaşamını toplumcu gerçekçi ilkeye bağlı olarak sürdürmüş olması” nedeniyle verildi. Türkiye’nin mücadele tarihini edebiyatında ve düz yazılarında konu edinen Nihat Behram ile Enver Gökçe’yi ve toplumcu gerçekçi edebiyatı konuştuk. ► Enver Gökçe sizin için ne anlam ifade ediyor? Edebiyatımızdaki yerini ve şiirinizdeki etkilerini anlatabilir misiniz? İlkin, bilinciyle ve ruhuyla örnek bir insandır. Halkının ve yurdunun acılarını kendi acısı bilmesiyle örnektir. Zulmün ve zalimliğin her türüne hedef olduğu halde, zulme ve zalimliğe karşı dik duruşuyla örnektir. Boyun eğmeyişiyle örnektir. Devrimci aydın kimliğiyle örnektir. Sesini başta kendi yurdu / halkı, insanlığın acılarından emzirmiştir. Başkaldırı ruhuyla ve direnme ruhuyla emzirmiştir. Bütün bu özellikleriyle onu öğretmenim bilirim. Sonra, seçkin bir şair ve kültür adamıdır. Yazık ki, bıraktıkları, gerek şair, gerek kültür adamı olarak, yaratabileceğinin çok azıdır. Çünkü ilk gençlik yıllarından ömrünün sonuna dek, zulmün ve zorbalığın hedefi olmuştur. En verimli olacağı yıllarda, zindanda zincirlidir. 7 yıllık zindan hayatının 2 yılında, Sansaryan Hanı diye bilinen emniyetin işkence hücrelerinde işkence altında kalmıştır. Zindan yıllarında yazdıkları, tahrip edilmiş ve yok edilmiştir. Zindan sonrasında ise, sağlık sorunlarıyla, maddi ve manevi zorluklarla boğuşmuştur. Buna rağmen, şiir yanı sıra, yaşamı boyunca kültür çalışmalarını sürdürmüştür. Halk kültürü üstüne çalışmış, dünya devrimci şiirinden çeviriler yapmıştır. Her şeyden önce, Enver Gökçe’nin yüreği, has şiirin cevheridir.  ► Toplumcu gerçekçi edebiyat ne demektir? Toplumcu gerçekçiliğin, şiiri de romanı da düşünecek olursak, edebiyatımızdaki mirası ve bugünkü konumu nasıldır? Genelde ‘toplumcu gerçekçilik’ olarak nitelenen bu anlayışı ben ‘devrimci gerçekçilik’ olarak niteliyorum. Adı üstünde, toplum gerçekleriyle iç içe olan, toplumun acılarını ve sorunlarını ve bunları aşması için devrimci mücadeleyi öz edinmiş, insanca bir hayata kavuşma kavgasının sesi olan edebiyat ve sanat. Sadece bizde değil tüm dünyada ve sadece bugün değil tarih boyunca, insanlığın en değerli kültür ve sanat mirası, yaşadığı çağda ve toplumda, toplumcu ve devrimci kimlikli sanatçıların ürünleridir. Gerek sözlü halk kültürümüz, gerekse yazılı dönem kültürümüzden, ata sanatçılarımız kimler diye kendinize sorun, aklınıza kimler geliyor? Yunus, Kaygusuz, Dadal, Tevfik Fikret, Nâzım Hikmet, Sabahattin Ali diye say sonu gelmez, tümü sesini toplum gerçekleriyle yoğurmuş sanatçılar değil mi?  HALKININ ACISINI BİLMEYENDEN SANATÇI ÇIKMAZ  ► Toplumcu gerçekçi edebiyat kimi zaman sanatın estetik boyutunu göz ardı etmekle suçlanıyor. Sizce toplumcu gerçekçilik, ‘dava uğruna’ estetiği küçümsüyor mu? Bu sözü söyleyene, “Kimi kastediyorsun, Nâzım’ı mı, Neruda’yı mı, Mayakovski, Marti, Attilla Josef, Ahmed Arif, Aragon, Gorki, Brecht’i falan mı” diye sorun, lafı eveler ve geveler, çayır bayır dolanır. Özü ve mesajı ister toplumcu, ister bireyci olsun, her ürün illa ki sanat olur diye bir ölçü yok. Fakat büyük ve gerçek sanat dendiğinde bizim aklımıza gelenler bunlar. Hangisi, “Dava uğruna estetiği küçümsemiş” konuşalım. Tam tersi, sanatın estetiği de, özü devrimci olan sanatla derinleşmiştir. Gerici düzenler, genç yeteneklerin önüne, her zaman bu ‘filtreyi’ koyup, yani “sanat sanat için olmalı / toplum için sanat, sanatı öldürür” diye, önlerini kesmeye çalışmıştır. Yurdunun ve halkının acısını kendi acısı bilmeyenden ciddi sanatçı mı çıkarmış?  ►Bir röportajınızda, “Yapay sanatta her zaman burjuvalaşma, ya da sistemle uzlaşma özentisi vardır” diyorsunuz. Bu yapay sanatı biraz açar mısınız? Sahtesi ve yapayı olmayan ne var ki? Yapay ve sahte olan her şey sonuçta, maddi çıkara dayalıdır, çıkarcılıkla göz kırpışır. Sahte gülücük de böyledir, sahte dostluk da, eh, sahte sanat da. Gerçek sanatçı ruhuna fiyat biçemezsiniz, fiyatı yoktur, alınıp satılamaz.  VİRÜSÜ BİLE SANATI ÖDÜRMENİN FIRSATI BİLDİLER  ► Özellikle 1990’lardan itibaren sermaye sınıfının kültür ve sanat üzerine ciddi paralar yatırdığını görüyoruz. Bazı konser ve sergi organizasyonları bunun örneği. Kültür ve sermaye arasındaki bu ilişki sanatın özgünlüğünü nasıl etkiliyor? Kapitalizm insani olan, güzel olan her şeye düşmandır. Çıkar gözetmediği hiçbir şeye yatırım yapmaz. Yurdumuzun şu halinde, bunu çok daha çıplak görüyoruz. Koronavirüsü bile, gerçek sanat ve kültür kurumlarını öldürmenin fırsatı ve silahı saydılar. Yaptıkları yatırımların külünü üfleyin, altında kendi çıkar hesapları olduğu görülür.  ► Türkiye ve dünya bir kriz içerisinde. Adaletsizlikler ve savaşlar çığ gibi büyüyor. Tüm bunlarla birlikte pandemiyle boğuşuyoruz. Böylesi bir dünyada ‘umut’ ne anlama geliyor? Umut, dalın baharla tomurcuklanacağına olan inançtır ve hayata güvendir. Yeter ki umudunuz, hayatla örtüşen umut olsun. Duaya dayalı beklenti değil, mücadeleden beslenen umut olsun. Ormanı yakanın safında değil, yeniden yeşermek için çırpınan dalın safında durduğunuzda, o umudun toprakta kökü vardır. Yani hayat onunladır. Okullar açıldı (mı?)
Sonbahar geldi çattı. Hatta bizim ilkokul mevsim takvimlerimize bakılırsa, bir ayı geçti bile. Hal böyle olunca okullar da açıldı. Fakat pek karışık bir açılma bu. Açıldı mı açılmadı mı, uzaktan mı yüz yüze mi, tehlikeli mi değil mi belli değil. Merak etmeyin, bu esrarı çözüp size anlatmaya niyetim yok. Ben kendi ilkokul günlerimden küçük görüntüler sunmak istedim yalnızca. Yıllar önce “İlk Romanım”da 10 yaşına gelmiş küçük bir kızın 50’li yıllardaki maceralarını anlatmıştım. Ve yirmi birinci yüzyılın küçük kızları, hayrettir, onu sevdiler. Kendilerinden çok farklı bir hayat yaşadığı halde. Ama o zaman dünya farklıydı, İstanbul farklıydı, insan ilişkileri farklıydı. Okul da farklıydı. Sabah kahvaltı edip gidiyorduk. Öğleyin eve yemeğe dönüyorduk. Okula sefertasıyla yemek götürenler de vardı ama annem böyle şeyleri sevmezdi. Zaten okul da yakındaydı. Tarif etmeye çalışayım. Biz şimdiki İF’in (o yıllarda Yıldız Sineması’ydı) beş ev yukarısında oturuyorduk. Birazcık daha çıkıp da Abbasağa Parkı’na giden soldaki yola değil sağdaki yokuşa sapınca hemen ileride karşımızda kalırdı. Hasanpaşa Deresi’ni geçip (sokağın adı böyleydi, dere eskiden varmış) bir tepeciği tırmanır, eski Yıldız yoluna sapardık. Şair Nedim İlkokulunun girişi hemen ileride, soldaydı. Büyükçe bir bahçesi, dönerek yükselen bir merdiveni vardı. Okulumu çok severdim. Sanırım bunda en büyük pay öğretmenlerimindir. 1 ve 2’yi bize Münevver Öğretmen okuttu. Çok temiz-titiz, biraz da azarcı bir hanımdı. Ama öğrencilerini severdi. Sabah-akşam temizlik kontrolünden geçerdik. Temizlik konusunda ona taş çıkartan annem de, çocuğu belki biraz daha hizaya gelir diye umutlanırdı. Sınıfta bakımından sorumlu olduğumuz bitkilerimiz vardı, bir de kuşumuz. Okuma-yazmayı da jet hızıyla bir güzel öğrenmiştik (korku dağları bekler). Sonra 3’üncü sınıfa geçtik, bizi İhsan Öğretmen devraldı. Ben önce biraz korktum. Kolay kolay memnun edilmez birine benziyordu. Ne var ki, benimle ilgilendi. Meğer annemin çok okuyan biri olduğunu, bu alışkanlığı bana da geçirdiğini Münevver öğretmenimden öğrenmiş. Ezberci sayılmam (ama çabuk ezberlerdim). Dersleri sınıfta dinlerken öğrenirdim. Ama resim- elişi ile başım dertteydi. Resim çok severim. Başkalarının yaptığı resimlerden söz ediyorum. Ama ciddi bir çaba harcadığım halde yapmayı beceremedim, bugün de beceremem. Sonuçta, bu tür ev ödevlerini annem yaptı, bütün haritalarımı (eğitimim boyunca) o çizdi. İhsan Hanım da beni resim-elişi ve yazı derslerinden bağışık tuttu. Dışarı çıkar, marangozluk yapan erkek çocukları izlerdim. Gerçi onlar da kıymetli tahtalarını bana vermezlerdi ama hem bu sayede bir şeyler öğrendim, hem de tahta çok güzel kokardı. Öğretmenimin evine misafir giderdim. Köyiçi’nde otururdu. Ressam bir eşi vardı. Bir sürü de kitabı. Beni karşılarına alıp büyük adam gibi konuşurlardı. Okul da eğlenceliydi. Teneffüs zili çalınca merdivenlerden son hızla iner, bahçeye çıkardık. Henüz izci olmadığımız için yavru kurtluğa fit olmuştuk. Ama ben sırf kız çocuğu olduğumuz için bize yavru kuş denmesine bir türlü alışamamıştım. Bu ‘kuş’ meselesi bir yana, okuldan çok hoşnuttum. Belki sonra sorunsuz bir eğitim hayatı yaşamamın nedeni böyle bir okulda okumamız, iyi öğretmenlerden ders almamızdı. Efendim? Yüz yüze eğitim tabii. Ha, bir de sağımı-solumu üçüncü sınıfta 23 Nisan törenine hazırlanırken öğrendim. Kartal'da Covid 19 Karikatür Yarışmasının ödülleri sahiplerini buldu
Kartal Belediyesi, tüm dünyada etkisini gösteren ve çağın en büyük salgınlarından biri haline gelen Covid-19’u konu alan, uluslararası karikatür yarışmasının ödül törenine ev sahipliği yaptı. Cumhuriyet Bayramı kutlamaları kapsamında 25 Ekim Pazar günü Hasan Ali Yücel Kültür Merkezi’nde Kartal Belediyesi ve Hasat Sanat Atölyesi işbirliği ile düzenlenen törende, yurtiçi ve yurtdışından dereceye giren sanatçılar ödüllendirildi. 6 KATEGORİDE YARIŞILDI 56 ülkeden 467 sanatçının katıldığı yarışmada, 989 eser yarıştı. Yarışmada; birincilik, ikincilik, üçüncülük, mansiyon, Hasat Sanat Atölyesi Ödülü, Kartal Belediyesi Başkanlık Özel Ödülü, Bedri Koraman Özel Ödülü, Jüri Özel Ödülü ve 6 adet özel ödül kategorilerinde yarışmacılar ödüllendirildi.  Törende söz alan Kartal Belediyesi Uluslararası Covid-19 Karikatür Yarışması Seçici Kurul Üyesi Oğuz Gürer, yarışmada dereceye giren sanatçıların isimlerini açıkladı ve katılımcılara verdikleri emekler için teşekkür etti. BİRİNCİLİK SIRBİSTAN'IN, İKİNCİLİK İRAN'IN Yarışmanın birincisi Toso Borkovic (Sırbistan) olurken, ikinci Sajad Rafeei (İran) ve üçüncü de Oleksiy Kustovsky (Ukrayna) oldu. Salgın sebebiyle Türkiye’ye gelemeyen sanatçılar adına ödülleri Türkiye’deki temsilcileri teslim aldı. Sanatseverler, Covid-19’un konusunu oluşturduğu karikatür sergisini 23-31 Ekim 2020 tarihleri arasında Hasan Ali Yücel Kültür Merkezi fuaye alanında ziyaret edebilecek. Uluslararası Ödüllü Karikatür Yarışması’nda dereceye girenlerin tam listesi ise şu şekilde; * Birincilik ödülü - Toso Borkovic (Sırbistan) * İkincilik ödülü - Sajad Rafeei (İran) * Üçüncülük ödülü - Oleksiy Kustovsky (Ukrayna) * Mansiyon ödülleri –Ali Shahali (İran), Brady Izquierdo (Küba), Makhmudjon Eshonkulov (Özbekistan), Sadık Pala (Türkiye) * Kartal Belediyesi Başkanlık Özel Ödülü- Yüksel Cengiz (Türkiye) * Karikatür Ustalarımız - Bedri Koraman Özel Ödülü- Shahrokh Heidari (İran) * Jüri Özel Ödülü - Ali Rastroo (İran), Javier Cubero Torres (Küba), * Hasat Sanat Atölyesi Ödülü- Osman Suroğlu (Türkiye) * Özel Ödüller (Türkiye) - Kaan Özcal Aydın, Volkan Lafçı, Arat Baran Keskin, Çağlar Okur, Kerem Yüce, Bora Küçük Cohen'den Trump’a: Her zaman ırkçı soytarıları oynayacak insanlar arıyorum, gel konuşalım
İngiliz komedyen Sacha Baron Cohen, Borat 2’de Donald Trump'ın Beyaz Amerikası'nı yok etmeye niyetleniyor. Geçtiğimiz günlerde vizyona giren 'Borat 2'de, Cohen'in bir oyuncusu aracılığıyla Beyaz Saray'a gizlice sızması ve bunu ifşa etmesi üzerine sinirlenen Donald Trump, Cohen'e, "Onu komik bulmuyorum" demişti. Cohen, Trump’ın kendisi ile ilgili yaptığı değerlendirmeye “Ben de seni komik bulmuyorum. Ama bütün dünya sana gülüyor” diyerek karşılık verdi. 'YILLAR ÖNCE BENİ DOLANDIRMAYA ÇALIŞTI' Filmde Borat’ın kızı Tutar’ı canlandıran Maria Bakalova, gazeteci kılığında ve Trump’ın en yakınındakilerin yardımıyla Beyaz Saray’a kolayca sızdı. Beyaz Saray’ın güvenlik eksiği ve koronavirüs önlemlerine uyulmadığına dair gizlice çektiği videonun ertesi gün Cohen’in hesabında yayınlanmasının ardından Beyaz Saray karıştı. Independent’ın haberine göre, videonun paylaşılmasının ardından açıklama yapan ABD başkanı, “Ne olduğunu bilmiyorum. Ama yıllar önce beni dolandırmaya çalıştı ve bir şekilde ona kanmadım. O sahtekâr bir adam ve onu komik bulmuyorum. Bana göre o alçak biri” ifadesini kullandı. Donald—I appreciate the free publicity for Borat! I admit, I don’t find you funny either. But yet the whole world laughs at you.  I’m always looking for people to play racist buffoons, and you’ll need a job after Jan. 20. Let’s talk!https://t.co/itWnhJ8TQF 'İŞSİZ KALINCA GEL KONUŞALIM' Trump’ın yorumlarına Twitter hesabı üzerinden yanıt veren Sacha Baron Cohen, Trump’ın yeni filminin ücretsiz reklamını yaptığını belirttikten sonra şunları söyledi: “İtiraf edeyim ben de seni komik bulmuyorum. Ama bütün dünya sana gülüyor. Her zaman ırkçı soytarıları oynayacak insanlar arıyorum ve senin 20 Ocak’tan sonra yeni bir işe ihtiyacın olacak. Konuşalım!” Borat 2, tam adı Borat: Cultural Learnings of America for Make Benefit Glorious Nation of Kazakhstan (Borat: Şanlı Kazakistan Milletinin Çıkarlarını Artırmak İçin Amerikan Kültürünün İncelenmesi) olan, ama kısaca Borat diye anılan film ilk filmin devamı niteliğinde. Albüm yapmasak saçma olurdu
IŞIL ÇALIŞKAN isilcaliskan@birgun.net Usta müzisyenler İlhan Şeşen ve Vedat Sakman yıllara dayanan dostlukları ve müzikal birlikteliklerini “Akustik Hikayeler” albümüyle dinleyiciyle buluşturdu. Böylelikle iki ustanın uzun yıllara dayanan dostluğunun neticesinde 2013 yılında bir sahne projesi olarak doğan “Akustik Hikayeler”, geçen yedi yıl içinde demlenerek zamansız bir başucu albümüne dönüştü. Arşiv niteliğindeki, her biri klasikleşmiş İlhan Şeşen ve Vedat Sakman şarkılarından oluşan albümde toplam 10 şarkı bulunuyor. Ustalarla tanışıklıklarından girdik “Akustik Hikayeler”inden çıktık. Hazırsanız başlayalım… ► Tanışıklık hikâyenizi dinlemek isteriz ilk olarak… İlhan Şeşen: Vedat’la 1983 yılında sahne aldıkları Günay Restaurant’ta tanıştık. O yıldan beri kopmadan dostluğumuz sürüyor.  Vedat Sakman: 80’li yıllardan bu yana süren bir dostluğumuz var. O yıllarda biz Grup Doğuş olarak eski Günay diye tabir edilen, daha çok tiyatrocu ve müzisyenlerin geldiği müzikholde program yapıyorduk. Leman Sam da gurubumuzdaydı. İlhan da Grup Gündoğarken grubundaydı. O dönem çıkardıkları ilk albümleriydi sanırım. Biz bütünüyle yabancı müzikler çalan bir grup olmamıza rağmen kaseti çok beğendik. Akustik sound ve şarkıları sevdik. O aralar ben de yeni yeni kendi şarkılarımı yapıyordum.  ► Peki dostluğunuzu bir müzikal projeye dönüştürme fikri neden cazip gelmişti size? Vedat Sakman: Ortak yönümüz şarkı yapan insanlar olmamızdı. Bu yüzden zaman zaman bir araya gelip şarkılarımızı birbirimize dinletir, evlerde birlikte çalardık. Daha sonra bunu sahneye taşımak fikri bize iyi geldi.  İlhan Şeşen: Cazip gelmedi. Bu bir zorunluluktu. 150 konser verdikten sonra, bir albüm yapmasak saçma olurdu.  ► Neden akustik bir konsept tercih ettiniz? Bunun nasıl bir anlamı var? İlhan Şeşen: Vedat da ben de akustik soundu seviyoruz.  Vedat Sakman: Gerçekliğin müzikte daha doğru bir ifade olduğunu düşünüyorum. Dünyada da akustik müziğin ayrı bir yeri, saygınlığı var. Bu günlerde tekrar yeni nesillerin beğenisiyle oldukça yükselişte. Plak satışları çoğalmaya başladı. Plak konusunda dijital yapılmış kayıtları plağa basmak değil de AAA dediğimiz sistemle plak yapma işi bu aralar deneniyor. Nedir AAA; Analog kayıt, Analog mix, Analog mastering. Yani bütün bu işlemleri Analog bir stüdyoda yapmak gerek. Bunun için yeniden açılan stüdyolar var.  ► Bu müzikal birlikteliğin dinleyici için anlamı büyük ama sizdeki karşılığını da dinlemek isteriz… Vedat Sakman: Bizdeki karşılığı güzel bir arkadaşlık, saygı ve sevgi. Birlikteliğimize duyulan ilgi bizim için gerçekten gurur verici. Çok teşekkürler.  İlhan Şeşen: Dostluğumuzun böyle bir kayıtla pekişmiş ve tescillenmiş olması bizi de çok mutlu ediyor. Olmazsa olmazdı.  VEDAT’IN ŞARKILARINI SÖYLEMEK DAHA ZEVKLİ  ► Birbirinizin şarkılarınızı seslendirirken ne hissediyorsunuz? Vedat Sakman: Özen ve dikkat. Dostluğumuzun beraberinde şarkılarımızın da birbirleriyle dost olması yorumlamayı daha da kolaylaştırıyor.  İlhan Şeşen: Zaten müzik anlayışımız birbirine çok yakın. Vedat’ın şarkılarını söylerken, kendi şarkılarımı söylemekten daha çok zevk alıyorum.  ► Konserlerdeki sohbetler de bu performansa dâhil. Sohbetler neye göre şekilleniyor? Vedat Sakman: Tamamen plansız o güne özgü. Zaman zaman dinleyicinin katılımıyla. Hep birlikte bir kahkaha ve neşenin yanında şarkılarımızda hüznü de yaşıyoruz. Yapmak istediğimiz insanca birbirimize dokunmak, o anı müzikle, sohbetle paylaşmak.  İlhan Şeşen: Sahnedeki sohbetlerimiz tamamen doğaçlama olarak başladı. Kendiliğinden bir kalıba oturdu. Tabii hala doğaçlama var. Güldürmeyi seviyoruz.  ► Performanslarınızda doğaçlama gösteriyi şekillendiriyor mu? Vedat Sakman: Tamamen doğaçlama hiçbir planlama, şarkı seçimi yok. O an ne düşünüyor, ne konuşuyorsak, müzikal karşılığı neyse o şarkıya başlıyoruz.  İlhan Şeşen: Doğaçlama elbette bazen akışı değiştiriyor. Bazen bir seyircinin tepkisini bazen yaptığımız bir hatayı kullanarak şaka yaptığımız oluyor.  ÇEREZ PAKETİNDEN LEBLEBİ SEÇTİK  ► Albüme gelirsek bu 10 şarkı neye göre seçildi? Vedat Sakman: Pek de şu olsun bu olsun demeden, birbirimize tavsiyelerle. Geride olan yüzlerle ifade edilen şarkılarımızın içinden bir seçim yapmak çok zor olurdu.  İlhan Şeşen: Albümdeki şarkıları, sanki bir çerez paketinden rastgele leblebi alır gibi seçtik. Akla gelen ilk şarkıları seçtik. Ben bir şarkı seçtim, Vedat “tamam” dedi. Vedat bir şarkı seçti ben olur dedim.  ► 2013 yılından beri Türkiye’nin farklı yerlerinde dinleyiciyle buluşuyorsunuz. Albüme dönüştürmek neden şimdi oldu? Vedat Sakman: Sony Music yapımcı firmasının talebiyle albüme dönüştü.  İlhan Şeşen: Zamanı gelmiş demek ki.  ► İlhan Şeşen 20 yıl sonra ilk kez bu albümdeki tüm şarkıları kendi gitarıyla çaldı. Bunca yıl sonra bu albümün vesile olması daha da anlamlı olmuş…  İlhan Şeşen: Evet, diğer albümlerimde hep başka arkadaşlar çaldı. Bu albümde ben çaldım. Sebebi öyle istedim. Yoksa gitarist değilim. Çok güzel çalan arkadaşlarım var. Ancak bu albümde böyle olsun istedik.  Vedat Sakman: Bu çalışmada gerçekliği hedefledik. Bizler kendimize eşlik eden gitaristleriz. Birer virtüöz değiliz. Gitar böyle bir iş için bulunmaz bir arkadaştır, hem ritmi hem armoniyi hissettirir size.  ► Geçtiğimiz günlerde lansman konserinizi Baba Sahne’de gerçekleştirdiniz. Pandemi koşullarındaki konser tecrübesini nasıl anlatırsınız? İlhan Şeşen: Zordu. Gelen seyirciye çok cesur olduklarını söyledim, güldüler. Umarım kimse hastalanmamıştır.  Vedat Sakman: Kurallara uygun bir salon düzeni yapılmış. Dinleyiciler de biz de hiçbir rahatsızlık duymadık. Bize sahnesini hiçbir karşılık beklemeden açan Baba Sahne’ye ve emekçilerine çok çok teşekkürler. ► Pandemiyle birlikte yazık ki canlı müzik sektörü durma noktasına geldi. Zaten güvencesiz olan sektör pandemiyle birlikte çok kan kaybetti. Bu süreci nasıl görüyorsunuz? Vedat Sakman: Bu süreç özellikle sahne sanatçıları için bir felaket oldu ve halen devam etmekte.  İlhan Şeşen: Bizde bir laf vardır. Hoş değildir ama vardır: “Komşuyla gelen bayram.” Bütün dünyayı saran ve sarsan bu virüs, neredeyse önce sahneyi ve müzisyenleri vurdu. Bütün dünya müzisyenleri kan ağlıyor. Virüs gitmeden maalesef düzelmez gibi görünüyor. Sabır demekten başka çare göremiyorum. MÜZİSYENLERİ SENDİKALAŞMAYA ÇAĞIRIYORUM ► Müzisyenlerin çoğu ekonomik sıkıntılardan dolayı başka mesleklere yönelmek durumunda kaldı. Bu aslında müziğin geldiği durumun kanıtı. Bu yoldan dönülür mü? Nasıl dönülür? İlhan Şeşen: Virüsün gitmesiyle dönülür. Vedat Sakman: Müzisyenlerin bu duruma düşmesi yıllar öncesine dayanmaktadır, şöyle ki; 80 ihtilali öncesi DİSK’e bağlı Ankara merkezli güçlü bir sendikamız vardı MÜZİKSEN. Bu sendika mafyayla bile mücadele edebilmiş ve pavyon, taverna, bar vs. müzisyenlerinin sosyal haklarını kazanabilmişti. İhtilalle birlikte DİSK kapatılınca gücünü önemli ölçüde kaybetti, bugün zorlukla ayakta durmaya çalışıyor. Buradan dönebilmek ancak güçlü bir sendikayla mümkündür. Bütün müzisyen kardeşlerimizi sendikalarına sahip çıkmaya çağırıyorum. Ülke İçin Fon Müziği Kılavuzu-1
A) Haberler için Ry Cooder şarkıları - Çokomelli damat haberleri için: - Çokomelli damat haberleri için: “Her şeyin ucuz olduğu zamanları hatırlıyorum / Şimdi fiyatlar insanı bayıltacak kadar yüksek / O kadar ki, market fişine bakarken / Sanki vasiyetimi yazmış gibi hissediyorum. / Söyleyin bana, bir fakir nasıl yaşayabilir bu zamanda?” (How Can A Poor Man Stand Such Times and Live?, Albüm: Ry Cooder, 1970) - “Müminin görevi yoklukta sabretmektir.” diyen saraylı başkan haberleri için: 1. “Küçük bir adam dolanıp duruyordu / Kasabada tıkınacak bir yer arıyordu / Menüyü okudu baştan aşağıya / Bakındı durdu 15 sentlik bir kayıntıya. / Bir köfte, sadece bir köfte, / Başka bir şey yoktu 15 sente. Dedi ki yanına gelen garsona, / ‘Basit bir şeyler yiyeceğim karınca kararınca’ / Müşteriler şaşkınlıkla baktı / Garsonun gürleyen sesini duyunca: / ‘Bir köfte, sadece bir köfte, / Beyefendiye sadece bir köfte!’ Küçük adam çok üzgün hissetti / Tüm alabildiği sadece bir köfteydi / Ve kâbuslarında duyacağı bir cümle: / ‘Ekmek yok tek köfteye…’ / Bir köfte, sadece bir köfte, / ‘Ekmek yok tek köfteye…’ (One Meat Ball, Albüm: Ry Cooder, 1970) 2. “Bahar ve kış boyunca çalıştık, yaz ve güz boyunca / Ama aramızda en çok çalışan, yorulmadan çalışan sadece ev kredilerimizdi. / Geceleri ve Pazar günleri çalıştı, bayramlarda bile çalıştı / Yerleşti yanımıza, bir türlü gitmek bilmedi.” (Taxes On The Farmer Feeds Us All, Albüm: Into the Purple Valley, 1972) - “Ahirete inanmayan insandan her kötülük beklenir.” diyenler için: “Cumhuriyetçiler cennetin kapısındaki kilidi değiştirmiş / Anahtarlar tanrının krallığına uymuyor artık / Benim gibi, senin gibi fakir adamlar / Paramız yoksa cennete girmiyor artık. / Bir tanrı varsa eğer, toplanıp gitmiş olmalı / Göklerde hâlâ bir tanrı varsa, kendini yollara vurmalı. İsa yok artık, Meryem ve Yusuf da yok / Geçirdiler 1070 numaralı Cennet Yasasını / Gittiğin her yerde yasak işaretleri / Geri geliyor Jim Crow yasaları / Bir tanrı varsa eğer, toplanıp gitmiş olmalı / Göklerde bir tanrı varsa, kendini yollara vurmalı. Melek Cebrail dedi ki, uzun sürmez artık / Cumhuriyetçiler giderek güçleniyor / Cennet halkı kendini kötü hissediyor / Sahip olduğumuz hiçbir şey kalmayacak artık. / Kahverengi tenliysen, dolaşma ortalıkta / Bir adım geri çekil, eğer siyahsan / Ölü olsan daha iyi, eğer kızılsan / Fakir bir beyazsan, hakkın yok hiçbir hakta! / Bir tanrı varsa eğer, toplanıp gitmiş olmalı / Göklerde bir tanrı varsa, kendini yollara vurmalı.” (If There is a God, Albüm: Pull Up Some Dust And Sit Down, 2011) - “Bir tane kıçı kırık patrondan hesap sormayı beceremeyen devlet gücünü bizde sınayacak, öyle mi alay komutanı? Buradayız biz. Şimdi bize güç göstereceksiniz ha! Ve biz bu güçten korkacağız öyle mi? Vallahi de korkmuyoruz, billahi de korkmuyoruz sizden!" diye haykıran madenciler için: “Akşamüstü bir maden kasabasında indim trenden / Ana caddede yürüdüm gün batarken / Şarkı sesleri duydum, ilerledim oraya doğru / Belki bir doğum günü partisidir dedim, vardır bana da yer. Madenciler ve aileleriymiş, o gün madeni bırakmışlar / Daha güvenli çalışma, daha iyi ücret için greve çıkmışlar / Kavgaları hakkında şarkı söylüyorlardı, dirençleri azalmadan / Elinizi doların üstünde tutun, gözünüzü ayırmayın teraziden. Sendikalı madenciler birlikte dimdik, hiçbir yöneticiye aldırış etmeden / Elinizi doların üstünde tutun, gözünüzü ayırmayın teraziden. O sırada polis geldi, hem de her yerden geldi / Madencilerin mitingini dağıttılar, herkesi kodese tıktılar / Ama madenciler şarkılarını sürdürdü gece boyunca / Ben de artık ezberlemiştim sabah güneş doğunca. Yargıç sordu polis yüzbaşısına, ‘Burada ne işi var şu kırmızı kedinin?’ / ‘Siz emrettiniz efendim’ dedi polis, ‘Sokakları kızıllardan temizleyin! / Beni kodesten dışarı attılar, ama madencileri yalnız bırakmadım / Madenci şarkısını söyleyerek mahpushane kapısına atladım! Sendikalı madenciler birlikte dimdik, hiçbir yöneticiye aldırış etmeden / Elinizi doların üstünde tutun, gözünüzü ayırmayın teraziden. (Strike!, Albüm: My Name is Buddy, 2007) Ege Aydan’ın son resimleri Türkan Şoray Kültür Merkezi’nde
Beyazperdede aile sırları
Medyanın ‘amiral gemisi’nin birinci sayfasından güncel bir manşetle başlayalım: “Bir kalpte iki aşk mümkün mü?”… Yanı başında, kocaman puntolarla “Hem gündemi, hem reytingi salladı” yazıyor. Haberi merak edip okuyunca, meselenin ‘ana akım’ kanallardan birinde yayınlanan “Sadakatsiz” dizisi ile ilgili olduğunu anlıyorsunuz. Meğerse, dizide eşini aldatan erkek kahramanın “Niye insan iki kadını sevmesin” sözleri gündem yaratmış! Nasıl yaratmasın ki… Bu kadar ‘özgün’ bir hikayeye sahip kaç dizimiz var? Nasılsa, seyircimizin haberi bile olmamıştır, Agnes Varda’nın 1965 yılında çektiği “Mutluluk” adlı filmden. İki kadını birden seven erkeğin hikayesi Türkiye’de gündem olmayacak da nerede olacak? O kadar ki, muhalif basınımız bile ilgisiz kalamadı bu derin konuya! Sinema, aşk hikayeleri olmasa ne yapardı? İlk günden bu yana, aşk konusunun deşilmedik yanı kalmamıştır herhalde. Beyaz atlı prensini bekleyen güzel kızların, kocası dışında bir erkeğe aşık olan kötü kadınların hikayelerini anlatan Amerikan filmleriyle büyüdük hepimiz. Muhafazakar toplumların temelini oluşturan ‘kutsal aile’ imgesinin bilinçaltımıza yerleşmesinde sinema endüstrisi önemli bir rol oynadı. Ta ki, 60’lı yılların isyankar gençliği kapitalist toplumun yerleşik değerlerini sorgulayıncaya dek... 60’lı yıllardan başlayarak, Fransız sinemasının yanı sıra, Amerikan bağımsızları da alternatif ‘mutlu aile’ tabloları çizmeye başladılar. Aynı cinsten çiftlerin aşk hikayeleri kimseleri şoke etmiyor artık. Elbette, Türkiye dışında… Bizim seyircimiz, bir yanılsama olduğunu bilse de, “Bizim Aile”, “Gülen Gözler”, “Sev Kardeşim” tarzı naif ve duygusal filmlere bayılır. Kendi ailelerinde bulamadığı mutluluğu beyazperdede arayan kitleler için çok doğal değil mi? Bu şemaları zorlayan bağımsız yapımlarımız ise, pek rağbet görmez seyircimizden. Ne de olsa, masallarla büyütülmüş, hala da masallarla kandırılan bir toplumun üyeleriyiz. Pek de yalnız sayılmayız bu konuda; Amerikan toplumunun nabzını çok iyi tutan Amerikan sinemasının ana akımı hala da aynı masalları anlatmıyor mu? Ailen imtihanındır “Ailen imtihanındır” diyordu, değerli tiyatro yazarımız Özen Yula, geçenlerde sanal ortamdaki bir paylaşımında (kim bilir, belki de yeni oyununun temasıdır). Gerçekten de, tüm yaşamımızı etkileyen, hatta belirleyen bir ortam değil midir aile? Sinema dünyasının en vazgeçilmez ’malzeme’si olmasına şaşmamalı… Amerikan sinemasının ‘aile’ teması üzerine yaptığı filmler içinde çocuk önemli bir yere sahiptir. Cuma akşamı TRT2’de gösterilen “Kramer Kramer’e Karşı”, bir roman uyarlaması. İki usta oyuncu, Dustin Hoffman ve Meryl Streep’in başrolleri üstlendiği filmde, annesi evi terk ettikten sonra babası tarafından büyütülen bir çocuğun dramını yorumlayan Robert Benton, ayrılıktan bir buçuk yıl sonra annenin velayet davası açarak çocuğu babasından kopartmak istemesinin karı-koca ve çocuğun psikolojileri üzerindeki etkisini duyarlı bir dille ve tarafsız bir bakış açısıyla aktarıyor. Amerikan bağımsız sinemasından “Küçük Günışığım” (Little Miss Sunshine), bir roman uyarlaması olan “Mucize” (Wonder) ve “Müthiş Dadı” (Mrs. Doubtfire) çocuğun aile bireyleri ile ilişkisi üstüne ilk akla gelen yapımlar. Tıpkı, yıllardır ayrı kaldığı oğullarını ziyarete giden bir babanın öyküsü olan ““Herkesin Keyfi Yerinde” (Everybody’s Fine) gibi. Kendi payıma, bu filmin orijinali olan İtalyan yapımını yeğlerim. Aynı adı taşıyan (Stanno Tutti Bene) Guiseppe Tornatore filminde baba rolünde muhteşem oyuncu Marcello Mastroianni vardı. Tabi, İtalyan sineması deyince, Roberto Benigni’nin toplama kampına gönderilen bir Yahudi ailenin hikayesini anlattığı “Hayat Güzeldir” (La Vita e Bella) unutulur mu? Ailesinden beklediği ilgiyi bulamayan bir çocuğun dramını anlatan Rus yönetmen Andrey Zvyagintsev’in “Sevgisiz”i; aile fertleri arasındaki iletişimsizliğin yanı sıra, farklı olana karşı tahammülsüzlüğü ve mahalle baskısını konu alan Leyla Yılmaz’ın “Bilmemek”i, günümüz Batı toplumunun parçalanmış aile yapısını yorumlayadursun, Uzakdoğu sinemalarında, kendi filmlerimizden bildiğimiz o geleneksel aile sıcaklığını bulabiliyoruz. Geçen yılın en parlak filmi, Koreli yönetmen Bong Joon-ho’nun “Parazit”inin ve Japon sinemasının ustalarından Hirokazu Kore-eda’nın “Arakçılar” (Shoplifters) adlı filminin art arda iki yıl Altın Palmiye kazanması boşuna değil herhalde… Festival galalarında ‘aile’ Kore-eda, “Baba Gibi” (Like Father Like Son) adlı filminde, doğum sırasında karıştırılan ve farklı aileler tarafından büyütülen iki çocuğun aileleriyle ilişkisini anlatmıştı (Bu hikayeyi, Avrupa sineması da defalarca anlattı, dram ya da komedi olarak, hiçbiri Kore-eda’nın düzeyine yaklaşamıyordu)... Bu filmlerden söz etmemin nedeni, Uluslararası İstanbul Film Festivali’nin en etkileyici filmlerinden biri olan (Galalar bölümünde gösterilen) “Anne Gibi” (True Mothers)… Bu yıl -yapılamayan- Cannes Film Festivali seçkisi içinde yer alan, Naomi Kawase’nin filmi, 14 yaşında hamile kalan bir kızın, ailesi tarafından gönderildiği ‘Baby Baton‘ adlı özel bir kuruluşun mekanında doğum yaptıktan sonra, evladını bu kurum aracılığı ile çocuk sahibi olamayan bir aileye vermesini ve yıllar sonra onu geri almak istemesini konu alıyor… “Kramer Kramer’e Karşı” ile karşılaştırılması, iki farklı kültürün anne-çocuk ilişkisine bakışındaki benzerliği sergilemesi açısından ilginç olabilir. Her neyse, Festival yapılabilseydi, Kawase’nin bu duyarlı, ama ucuzluğa, kolaycılığa prim vermeyen melodramı Cannes’dan ödülsüz dönmezdi diye düşünüyorum. Filmdeki kurum, Werner Herzog’un “Aile Saadeti A.Ş.“sini akla getiriyor ister istemez. Herzog’un Japonya’da çektiği filmde, insanlara sahip olamadıkları mutlu anları yaşatmayı hedefleyen (örneğin, babasız büyüyen bir çocuğu, ‘uygun’ bir baba ile buluşturarak onu mutlu eden) ve amacını oyuncu kullanarak (örneğin, babanın kimliğini etüt etmiş bir oyuncu ile) gerçekleştiren bir büyük şirket vardı. Kawase’nin filmindeki kurumun amacı da, insanlara yaşayamadıkları annelik, babalık duygularını yaşatırken, çocukları da sevgi görecekleri bir aile ortamına kavuşturmak… Kapitalizmin hizmetlerinin sınırı yok diyebilirsiniz ama, “Anne Gibi”deki tek bir kadının yarattığı kurumun yararlı bir hizmet yaptığını inkar edebilir misiniz? Festival galalarından bir başka film, Fransız yönetmen Martin Provost’un “İyi Bir Eş Olmanın Yolları” (La Bonne Epouse), genç kızların kocalarını memnun etmek için eğitilmesi amacıyla kurulan ve Bayan De Gaulle’ün özel ilgisine mazhar olan ‘Van der Beck Ev Hanımı Enstitüsü’ nün muhafazakar bir anlayışa sahip müdiresinin çocuklarla ilişkisini anlatıyor. Fransız (hatta, dünya) tarihinin dönüm noktalarından biri olan 1968’in eşiğinde geçen öyküde, ‘azize’ olmakla ‘fahişe’ olmak arasında seçim yapmaya zorlanan genç kızların özgürlüğü ve kendi bedenlerini / cinselliklerini keşfetmeleri süreci, zamanın ruhunu yansıtan müzikler, değerler (“Çeyizi olmayan kadın, geleceği olamayan kadındır”), korkular (“Komünistler kolhoz yapacak enstitümüzü”) ve objeler (kadının özgürleşme göstergesi olarak pantolon) eşliğinde anlatılıyor. Müdire hanımın gençlik aşkına ve özgürlüğüne kavuşması sonucu yaşadığı değişim, ‘Enstitü’nün kapanması ve eğitmenlerin, kızlarla birlikte -‘feminist’ sloganlar eşliğinde- Paris’teki devrime (Mayıs 68) katılmak üzere yürüyüşe geçmesi… Bu eğlenceli filmin gişede de başarılı olması beklenir. İzmir’de Aile Sırları İKSV’nin İstanbul Film Festivali geride kalırken (son film olarak, “Pinokyo”yu izleyeceğiz), İzmir’de Fuar sırasında başlayan, pandemi yasakları nedeniyle yarım kalan ödüllü filmler geçidinin ikinci bölümü, bu akşam Kültürpark İzmir Sanat’ta Türkiye-Almanya-Bulgaristan ortak yapımı “Kardeşler” filmi ile başlıyor. İki kardeş arasındaki gerilimli ilişkiyi ve bir ailenin sırlarını inceliklerle örülü bir senaryo ve usta işi bir görsellikle anlatan Ömür Atay’ın oyuncu yönetiminde de çok başarılı olduğunu söyleyebilirim. Nitekim, filmin genç oyuncuları Yiğit Ege Yazar, Caner Şahin ve Gözde Mutluer geçen yıl Adana Altın Koza Film Festivali’nde ödüllendirildiler. Nürnberg ve Reykjavik Festivallerinde En İyi Film seçilen “Kardeşler”in görüntü yönetimi ve sanat yönetimi dallarında da ödülleri var. Hafta içinde, gene aile temasında, iki film daha gösterilecek İzmir Sanat’da (Filmlerden önce, yönetmenleriyle söyleşimiz olacak). İzmir Büyükşehir Belediyesi / Kültür Sanat web sayfasından QR koduyla ücretsiz davetiye alarak izleyebileceğiniz filmlerden, Cenk Ertürk’ün yönettiği “Nuh Tepesi” 30 Ekim’de gösterilecek. Geçen yıl Adana Film Festivali’nde En İyi Film, En İyi Yönetmen dahil dört ödül alan filmde, (iki olağanüstü oyuncu, Haluk Bilginer ve Ali Atay’ın canlandırdığı) bir baba-oğul ilişkisinin arka planında ülkemizde yaşanan toplumsal değişim yansıtılırken, bir başka aile meselesi, genç erkeğin karısı ile sorunlu ilişkisi yan damar olarak ana hikayeyi tamamlıyor. 31 Ekim’de gösterilecek olan Nihat Durak’ın “Kapı”sı da, yıllar önce toprağını bırakıp Almanya’ya göç etmek zorunda kalan bir Süryani ailenin hikayesi. Kadir İnanır’ın ailesine ve kültürel değerlerine tutkuyla bağlı bir babayı canlandırdığı film, Adana Film Festivali’nde İzleyici Ödülü’nü kazanmıştı. Serinin son filmi “Görülmüştür” ise Kasım ayında gösterilecek. Serhat Karaaslanın yönettiği, Berkay Ateş’in yazarlığa meraklı bir gardiyanı, Saadet Işıl Aksoy’un bir mahkum karısını canlandırdığı filmin, yaratıcılık, merak ve şüphe olgularına değinen, (yazarın gözlemlediği) bir ailenin sırları üstüne seyirciyi düşündürten çok katmanlı senaryosu kadar, yaratıcı ve yorumcu kadrosunun performansı da, filmin dünyanın dört bir köşesinde (Karlovy Vary, Atina, Duhok, Singapur) ödüllendirilmesini sağlamış... İzmir’de iseniz ve bu filmleri henüz izlemediyseniz bu fırsatı kaçırmayın derim. Altkültür ve fanzinler üzerine bir keyifli bir okuma
Türkiye’de acaba Rock müzikle alakalı hangi yayınlar var? Bu soru KalemKahveKlavye.com sitesinde eleştiri ve notlarını takip ettiğim sitenin kurucu editörü, yazar Koray Sarıdoğan’ın aklına gelmiş. Her zaman müzikle ilgili kitaplarla yakından ilgilensem de Türkiye özelinde derinlemesine bir araştırma yapmadım. Meslekte yabancı grup ve müzisyenlerle röportaj yaparak ilerlediğim için daha çok otobiyografik eserleri takip edip okudum. Bunların birçoğu Türkçeye çevrilmemişti. Çevrilenlerin çok az bir kısmı çok iyi veya yeteri kadar iyi diye nitelendirebileceğim şekilde çevrilmiş ve ne yazık ki bir kısmı da kötü çevrilmişti. Bir de yayıncılıkta yeraltına ışık tutan fanzin gerçeği var ki ucundan kıyısından yakaladım bazılarını. ‘Yeraltı Kütüphanesi’nin tanıtımında şu sorularla karşılaşıyoruz: “Peki Türkiye için doksanlar bir altın çağ mıydı yoksa bir bedbahtlık mıydı? Koray Sarıdoğan bu sorunun cevabını Rock’tan filizlenen dönem altkültürü üzerinden, politik arka plandan koparmadan, gerçekçi bir bakış açısıyla anlatıyor. Rock müzik 90’ların altkültürünü, müzik yayıncılığını, dergilerini, fanzinlerini ve edebiyatını nasıl şekillendirdi?” ‘Yeraltı Kütüphanesi’nde müzik kitapları, dergiler ve fanzinler gibi ilgimi çeken başlıklar var. ‘Yeraltı Kütüphanesi’ dönüp ara ara okunması gereken bir kitap, kısacası bir başucu kitabı, en azından benim için. Bu 190 sayfalık kitabı tek başına okuduğunuz zaman içindeki başlıklar ve röportajlar sayesinde konuya olan hâkimiyetiniz artabilir. Ama içinde o kadar çok ipucu var ki not almaya başladığınızda binlerce sayfalık bir kaynağa giden yol açılıyor. Koray, Türkiye’nin ilk fanzini kabul edilen Antares’ten önceki bir fanzinden bahsediyor mesela: “Çaydan Çaya.” Bu ilginç isimli fanzin “Çaydaaaan Çaya Yayınlanır Gayri İlmi Biyolojik Dergi” başlığıyla 20 Mart 1965’te yayımlanmış. Yazar, derginin kendisine ulaşamamış olsa da bulduğu görsellerden anladığı ve bize aktardığı kadarıyla teksir kağıdı üzerine el yazısıyla, biyoloji bölümü öğrencilerinin çay toplantılarında espri ve hatıra niyetine dağıtılmak üzere hazırlanmış ‘Çaydan Çaya’. Daha sonra ilk fanzin sayılan bir bilimkurgu yayını anlatılıyor ‘Yeraltı Kütüphanesi’nde: “Antares”. ODTÜ’de çıkmaya başlayan Antares 1971-78 yılları arasında hayatta kalmış ki bu gayet uzun bir süreç.  Kitapta fanzinler, yayımlayan isimler ve fanzinlerin yayımlandığı tarihler üzerinden bir memleket izlenimi de edinebiliyorsunuz. Röportajlar bu durumu biraz öne çıkarmış. Kitapta, daha yeni kaybettiğimiz dostumuz, memleketin en sıkı heavy metal şövalyesi Çağlan Tekil röportajı ilk önce okuduğum sayfalar oldu. Sonra kitaba başlayabildim. Çağlan haricinde Altay Öktem, Aptülkadir Elçioğlu (Aptülika), Murat Beşer ve Şenol Erdoğan röportajları var. Laneth, Mondo Trasho, Antares, Non Serviam gibi fanzin ve dergilerin çıkış hikayeleri ilgi çekici. Özellikle benim de ortaokulda çoğu sayısını edindiğim Stüdyo İmge kitaplarının çıkış hikayesi dönemin saçma sansürcü zihniyetine bir ışık tutuyor. Sonuç olarak okuduğunuz hikâyelerde o döneme dair ilginç detaylarla karşılaştığınız bir kitap ‘Yeraltı Kütüphanesi.’ Koray Sarıdoğan’ın titiz çalışması okurken keyif veriyor. Kitap geçen aylarda Karakarga Yayınları tarafından basıldı. Türkiye’de müzik yayıncılığı ve özellikle Rock müzik ve benzeri altkültürler ile ilgileniyorsanız iyi bir başlangıç kitabı olacaktır. Sonra zaten meraklı beyinler yolu kendiliğinden açacaktır. Yazarlar Karşıyaka'da buluştu
Genç yönetmenin, uluslararası kısa film başarısı
NEVZAT ÇAĞLAR TÜFEKÇİ Milas’ın Kıyıkışlacık Mahallesinden, Okan Üniversitesi Sinema ve Televizyon Bölümü mezunu Egemen Yılmaz, “Deniz, Toprak, Asfalt” isimli 15 dakikalık kısa filmiyle “Balkans Beyond Borders” film festivalinin finalistlerinden birisi oldu ve seyirci özel ödülünü kazandı. İzmir’de, 1-4 Ekim 2020 tarihleri arasında fiziksel olarak düzenlenmesi planlanan 11. Balkans Beyond Borders Kısa Film Festivali, Covid19 nedeniyle alınan sağlık önlemleri dahilinde online olarak gerçekleşti. Filminin uluslararası bir yarışmada ödül kazanmasından dolayı çok mutlu olduğunu belirten genç Yönetmen Egemen Yılmaz, kısa filminin konusunu şöyle açıklıyor: “Zeynep her sabah balığa çıkıp, tuttuğu balıkları satar. Bu parayı babasından yadigâr kalan balıkçı teknesini geri alabilmek için biriktirir. Annesi ve okul çevresi tarafından linç edilir. Balığa çıkması hoş karşılanmaz. Balığa çıkması ve balık kokuyor olması, sınıf arkadaşları tarafından alay konusu haline gelir. Zeynep tüm bu olanlara rağmen, onun için tutkuya dönüşen bu işi yapmaya devam eder…” FİLMİN ÇEKİM SÜRECİ VE SENARYO AŞAMASI Filmin çekim süreci ve senaryo hazırlık aşamasıyla birlikte bir yıl sürdüğünü belirten Yılmaz, filmin çekimi sürecini şu şekilde anlattı: “Set çekim süreci 3 gündü. Öncesinde sanat, reji ve görüntü ekibiyle hazırlıklar yaptık. Mekânları belirleyip, mekân üzerinde dekor, kostüm, sinematografi, reji vd. çalışmaları yaptık. Çekimleri ise iki gün Kıyıkışlacık’ta, bir gün de Milâs’ta yaptık.” Yılmaz, kısa filminin, daha önce Fransa’da gerçekleşen Clermont Film Festivali’nin marketinde yer aldığını belirterek şunları kaydetti: “Şimdiyse 'Balkans Beyond Borders' film festivalinin finalistlerinden biri oldu. Dünyadan toplam 32 film katıldı. Türkiye’den alınan 9 filmden biri ‘Deniz Toprak Asfalt’tı. Seyirci özel ödülünü aldı.” Film çekmeye ilgisinin çok küçük yaşlarda başladığını açıklayan Egemen Yılmaz, film çekme beceri ve yeteneğinin nasıl geliştiğini ise şöyle anlattı: “Çok şanslıyım ki evde fotoğraf makinelerimiz vardı hep. Filmleri takıp takıp elimde makinayla gezdim. Sonrasında dijitaller çıktı ve ailem de her zaman hevesliydi. İlkokulda video kamera almıştık. Çok fazla kaseti heba ettiğimi hatırlıyorum. Elimden asla düşmezdi. Daha sonrasında lisede tiyatroyla uğraştım ama fotoğraf çekme hevesim hiç geçmedi. Üniversite tercihlerinde sadece sinema bölümlerini yazdım. Okulda da en doğru kararın, sinema okumak olduğuna karar verdim. Okul sürecinde de sınıfımdan bir kaç kişiyle, kameraları asla bırakmadık. Kötü de olsa filmler çektik, final ödevlerimiz için.” Genç Yönetmen Yılmaz, kendisine örnek aldığı kişiyi de şöyle açıklıyor: “Kendime örnek aldığım birçok insan oluyor. Dansçılar, ressamlar, müzisyenler, ciddiyetle balık tutan bir balıkçı ama kendi alanımdan sorarsanız; görüntü yönetmeni olarak Meryem Yavuz derim. Kendisi okuldan hocamdır. Kamera erkek işi dedikleri halde, direnip kendini ispatlamış harika biri.” Egemen Yılmaz, Milas’ın Kıyıkışlacık Mahallesinden ve 1995 doğumlu. İlk, orta ve lise öğrenimini Milas’ta tamamladı. Okan Üniversitesi Güzel Sanatlar Fakültesi Sinema ve Televizyon Bölümünü bitirdi… İlk filmi ‘Deniz Toprak Asfalt’ı, 2019 yazı sonunda çekti. Yeni projelere hazırlanıyor. Ajanda: Ne dinlemeli? Nereye gitmeli?
IŞIL ÇALIŞKAN NE DİNLEMELİ? Kıpır kıpır bir ilk randevu hikâyesi Caz müzisyeni Elif Çağlar, “You Ask My Name” isimli single çalışması ile dinleyici karşısında. Çağlar bu parça ile dinleyiciye yer yer soul etkileşimi ile indie pop sularında gezen, sade armonisinin içinde yoğun vokal katmanlarıyla, kıpır kıpır bir ilk randevu hikâyesi sunuyor. Necatigil’in şiiri Nosa’nın notalarında Bade Nosa'nın yeni şarkısı “Küskün Yolcunun Türküsü” dün itibarıyla dijital platformlardaki yerini aldı. Şarkı, edebiyat dünyamızın usta kalemi Behçet Necatigil'in unutulmaz şiirinden bestelendi. Eşi ve Behçet Necatigil’in torunu Emre Can Sarısayın ile birlikte bestelediği şiir Nosa’nın sesi ve üslubuyla harmanlanıyor. Hikâyenin bütünü şarkılarda saklı İlk çalışmasıyla bu yılın başında dinleyiciyle buluşan Öznil, yeni teklisi “Öylece Düşündüm’’ü Ada Müzik etiketiyle müzikseverlerin beğenisine sundu. Soft rock türünde şarkılar üreten genç ses, bunun bir önceki teklisinin devamı niteliğinde olduğunun altını çiziyor. Bundan sonraki çalışmasını da aynı eksende yapacağını belirten Öznil, böylece 3 hikâyeyi birbirine bağlı 3 şarkı şeklinde projelendirmiş olacak. NEREYE GİTMELİ? Bol kahkahalı türbülansa davet Her şey yolunda giderken, hayatınızın tam ortasında hiç türbülansa girdiniz mi? Girmediyseniz eğer sizi bol kahkahalı bir türbülansa alalım. Somer Karvan’ın yönettiği, Bestemsu Özdemir, Aylin Kabasakal’ın rol aldığı “Türbülans” isimli oyun 27 Ekim, 11 Kasım ve 9 Aralık’ta Profilo Kültür Merkezi’nde izleyiciyle buluşmayı bekliyor. Sanatçı Elif Özal Danışman’ın Heykel Sergisi “Yeniden Doğuş/Farkındalık’” 12 Kasım’a kadar Gama Art Gallery’de görülebilir. Konser özleyenler için şimdi tam zamanı. Alternatif rock müzik grubu Duman, bu akşam 19.00’da Antalya Açıkhava sahnesinde sevenleriyle buluşacak. Her şeye rağmen tiyatro
IŞIL ÇALIŞKAN İstanbul Kültür Sanat Vakfı (İKSV) tarafından düzenlenen 24. İstanbul Tiyatro Festivali'nde yurtdışından ve Türkiye'den toplam 29 tiyatro, dans ve performans topluluğunun gösterisi izleyicilerle buluşacak. Festivalin bu yılki programında hem fiziki hem de çevrimiçi performanslara yer verilecek. Çevrimiçi performanslar festival süresince online.iksv.org adresinde izlenebilecek. Böylece festival, programının çevrimiçi bölümüyle yalnızca İstanbul'dan değil tüm Türkiye'den erişilebilir olacak. Fiziki performanslar DasDas, Fişekhane, Moda Sahnesi, Zorlu PSM, Harbiye Muhsin Ertuğrul Sahnesi, Babylon, Yapı Kredi bomontiada, Caddebostan Kültür Merkezi, Surp Vortvots Vorodman Kilisesi gibi mekânlarda izlenebilecek. Festival, 14 Kasım - 1 Aralık tarihleri arasında gerçekleştirilecek. FESTİVALİ İPTAL ETMEYİ HİÇ DÜŞÜNMEDİK BirGün’e konuşan İstanbul Tiyatro Festivali direktörü Leman Yılmaz, pandemi dolayısıyla ekonomik zorluklar içinde olan sanatçıların bilinciyle hareket ettiklerini ifade ediyor. Yılmaz, “Sadece oyuncular değil. Sahneler, sahne çalışanları, kültür sanat alanı içinde çalışan herkes zorluk içinde. Bu nedenle festivali iptal etmeyi hiç düşünmedik. Sonuçta festivalin sanatçılara yeni üretimleri konusunda, festival programında yer verdiği sahnelere ekonomik olarak bir desteği oluyor. Tüm bunlar bizim için üzerinde uzun uzun düşündüğümüz dinamiklerdi” diyor. Sadece çevrimiçi bir festival programı olmama sebebini ise “Ama her şeye rağmen bir umudumuzun olması hepimiz için önemli diye de düşündük” şeklinde açıklıyor. Başlı başına bir tartışma konusu olan dijital tiyatro konusunu açtığımızda Yılmaz, sözlerini sıralıyor: “Sizin de bildiğiniz gibi pandeminin ve karantina günlerinin ilk ayında çok sayıda yabancı topluluk ve kurum arşivlerindeki kayıtları erişime açtı. Kimi ücretsizdi, kimi ücretli ve kısa süreliydi… Hepimiz çok heyecanlandık tabii. Özellikle de gösterimden kalkmış ama sahnelendiği döneme damga vurmuş eserleri izleme fırsatına sahip olmak eşsiz bir deneyimdi. Ama bu dalga da yavaş yavaş duruldu. Kayıt edilmiş gösterim mi yoksa dijital platformun olanaklarıyla kurgulanmış ve sadece bu platform için üretilmiş projeler mi konusu hep gündemimizde oldu. Festivalin programını hazırlarken de buradan yola çıktık.”  ZAMAN KENDİ TEMASINI OLUŞTURDU Yılmaz, bu yılki festivalde öne çıkanlarla ilgili ise, “Hep söylerim festivalin bir teması yoktur. Ama öyle projeler gelir ki kimi zaman kendi temasını da oluşturur festival programı. Bu yıl da öyle oldu. Özellikle “kadın” konusunun ön planda olduğunu görüyoruz. Ama bunun yanı sıra “bellek” konusu da yine öne çıkan temalardan biri” diye konuşuyor. Geçen yıllardan farklı olarak ne olduğunu sorduğumuzda ise uzun yıllardan sonra ilk defa bir açık alan gösterisi olduğunu söylüyor Yılmaz. Etkinliğin ücretsiz olduğunu da belirten Yılmaz, “Sadece dijital platform için üretilmiş performanslar var. Hepimiz için ilginç bir deneyim. Artık hayatımızda profesyonel çekim imkânları sunan bir de ajans var. Dijital platform için çekimlere başladık onlarla. Ve tabii koronavirüs önlemleri nedeniyle kontrolden geçmiş, gerekli önlemleri aldığımız mekânlarımız var” diyerek sözlerini noktalandırıyor. ‘KADIN’LARA ODAKLANACAK Festival programında bu yıl kadınları odağa alan birçok oyun bulunuyor. Meltem Cumbul’un oynadığı, Franz Kafka ve Milena Jesenská aşkının günümüze ulaşmamış “eksik parçaları”nı tamamlayan Ben “Sevgili Milena”, Fransız Devrimi’nin bir parçası olmuş ve giyotinle idam edilmiş dört kadının hikayesini sahneye taşıyan Madam Giyotin ve Deniz Kaptan’ın Kadın Hikâyeleri kitabından uyarlanan Tut! Bırak! sahnelenecek. Ayrıca, erkekler tarafından katledilen kadınların sesini öbür dünyadan duyuran Ölü Kadınlar Diyarı, Yıldız Kenter anısına öğrencileri Mam’Art Tiyatro, Görkem Yeltan ve Ayça Bingöl tarafından sahneye taşınan Ben Anadolu ve yedi kadının, yedi Covid-19 öyküsü anlattığı Her Güne Bir Vaka da festivalde izleyiciyle buluşmaya hazırlanıyor. SATIŞLAR 23 EKİM’DE 24. İstanbul Tiyatro Festivali biletleri 23 Ekim Cuma günü 10.30’dan itibaren biletix.com üzerinden satın alınabilecek. Şikago 7 Davası: Bırak güneş içeri girsin!
Aaron Sorkin’in yazıp yönettiği The Trial of the Chicago 7 (Şikago Yedilisi'nin Yargılanması) filmi bir başyapıt, 2020’nin de en iyi filmi. Sinema çok güçlü bir araç ve bu gücünü gerçeği söylemeye odaklanarak sonuna kadar kullanmış bir film var karşımızda. Adalet Bakanlığı’nın siyasete ne denli bulaştığını ve yeni seçilen başkanın, düşmanlarını ortadan kaldırmak için hukukun nasıl araçsallaştırıldığını ustaca ele alan bu film, bir yanıyla son derece ürkütücü hatta korkutucu. Çünkü 60’lardan 50 yıl sonra dahi bugün, bu yozlaşmanın hala ne kadar geçerli olduğunu göstermekte. BÜTÜN DÜNYA İZLİYOR! 1967’de Beyond Vietnam konuşmasında MLK “Amerika’nın bütünlüğünü, Amerikan hayatını önemseyen hiç kimsenin süregelen savaşı görmezden gelemeyeceği artık son derece nettir. Amerikan ruhu tamamen zehirlenirse otopside “Vietnam” yazmalıdır” diye seslendi ve öldürüldü. Demokratların 1968’de adayı olan RFK zafere doğru ilerlerken “Birleşik Devletler’de ihtiyacımız olan şey nefret değil, sevgi ve bilgeliktir” dedi ve öldürüldü. Bu sırada yüzbinlerce asker Vietnam’a gönderilmeye ve bölge adeta Amerikan napalmında dönüştürülmeye devam etti. Demokrat Parti Hubert Humphrey’i aday gösterecekti ancak her ne kadar demokrat olsa da Humphrey de, aynı bugün bizimkiler gibi, savaş ve milliyetçilik söz konusu olunca Nixon’dan farklı tavır almıyordu. İşte bu yüzden farklı örgüt ve sivil birliklerden otobüsler dolusu genç, Şikago’ya 35. Ulusal Demokratik Kongre’ye, protestoya gittiler. Kabine değişip Nixon başa gelince, yeni Adalet Bakanı John Mitchell’ın ilk işlerinden biri intikam almak oldu ve atanmış federal savcılar ile sivil toplumun demokrat liderlerine suç istinat edilerek dava açıldı. Ve Amerikan hukuk tarihinin en utanç verici siyasal yargılamalarından biri yaşandı. Adalet Bakanlığı’nın uydurduğu yeni suçlama ile yargılanan 7’liyi ise bütün dünya izledi; SDS’den Tom Hayden, Rennie Davis, Yippie’lerden Abbie Hoffman, Jerry Rubin, MOBE’den David Dellinger, ayrıca Lee Weiner ve John Froines. ZAMANSIZ BİR GERÇEK OLAY Bu film 1968 ile ilgili değil, bu film bugün ile ilgili. Gerçek olayın içinde yer alan isimlerin itibarına zeval getirmeden gerçeği sadece gerçeği anlatmaya odaklanan senaryosu ile bir nostalji yaratmamayı veya tarih dersi vermemeyi tercih eden Aaron Sorkin bunu yönetmen olarak da başarmış. 60’lar ikonografik görüntülerine neredeyse hiç yer vermemeyi tercih eden yönetmen, filmde hippilere, Hard Hat’lere, barış işaretlerine, saykodelik estetiğe yaslanmamış. Davaların gerçek kayıtlarını izlerseniz siz de görürsünüz ki gerçekte kullanılan salon mahkeme salonu dışında her şeye benzemekte. Prodüksiyon tasarımcısı Shane Valentino ve Sorkin nesnel gerçekliği es geçerek devasa bir mahkeme salonu yaratmışlar; Federal hükümetin tüm ağırlığının, baskıcılığının yargılanan 7’linin üzerine çullandığını resmeden bir mahkeme salonu.  SES TASARIMINDA OSCAR’LIK Protesto sahneleri izlemeyi en sevdiğimiz sahnelerden, elimizde çok örnek var ancak çoğu bir kurgu sahne olduğunu saklayamayan cinstendir. Argo filminin açılışında Ben Affleck’in gösterdiği protesto sahnesi bunlar arasından başarıyla sıyrılır. Affleck bunu, arşiv ve haber görüntülerini, kendi çektiği çok yakın çekim karelerle kesip biçip birleştirerek bunu başarır. Sorkin de bu filmde estetik olarak Argo’ya benzer bir taktik kullanmış birkaç geniş açıyı, çok sayıda müthiş çok yakın baş çekimleri ile birleştirmiş. Ses tasarımı çok fazla görmezden gelinen bir ünitedir ne yazık ki. Hâlbuki izlerken çoğu zaman fark etmesek de filmi üst kulvara taşıyan hatta filme aşık olmamızı sağlayan görünmez kahramanlardan oluşur. Bu filmin diğer pek çok kategoride adaylığını kesin görüyorum ama ses tasarımında Oscar heykelini almalı diyorum. Filmin müzik tercihlerini çok sevdim, herkesin kullanacağı şekilde 60’lar şarkıları kullanılmamış ve kompozitör Daniel Pemberton film için harikulade müzikler bestelemiş. Filmler çok güçlü şeyler. Umarım bu film çok kişiye ulaşır. Özellikle hemen her coğrafyada fikirlerinden dolayı yargılananları bir kez daha anmamızı ve desteklerimizi onlardan çekmememiz gerektiğini hatırlatır. Ölmeden önce mutlaka izlemeniz gereken Hair filminden bir dize ile bitirelim; Bırak Güneş İçeri Girsin! Onlar kadar cesur olabilmek umuduyla... NETFLİX SEZONA HAZIR Bu hafta içinde yaptığı dijital panel ile Netflix, Türkiye yapımı yeni projelerini açıkladı; Fatma, 50m2 ve Mücadele Çıkmazı içeriklerinin yanı sıra 9 Kere Leyla ve Azizler filmlerinden de ilk görüntüleri paylaştı. DİZİLER VE FİLMLER 2021’de yayınlanması planlanan diziler arasında dikkat çeken yapımlardan biri “Fatma” isimli mini dizi. Başrollerinde Burcu Biricik ile Uğur Yücel’in olduğu dizi psikolojik bir drama. BKM’nin yapımcılığını üstlendiği Burak Aksak’ın senaristliğini yaptığı ve başrolünde Engin Öztürk’ün olduğu “50 m2” isimli dizi ise karanlık geçmişinin köşeye sıkıştırdığı Gölge karakterine odaklanmakta. Dikkat çeken yeni filmlerin başında Çağatay Ulusoy’un başrolünü Emir Ali Doğrul ile paylaştığı “Mücadele Çıkmazı” yer almakta. Filmde, Ulusoy sokakta kâğıt toplayan bir karakter olarak karşımıza çıkacak. Film, 15 Mart 2021’de yayınlanacak. Daha önce sosyal medyadan duyduğumuz ve vizyona girmesini beklediğimiz “9 Kere Leyla” fikrini değiştirerek dijital vizyona kendini saklamış. Haluk Bilginer, Demet Akbağ ve Elçin Sangu’nun oyuncu kadrosunda yer aldığı filmin yönetmeni Ezel Akay. İçinde Haluk Bilginer’in yer aldığı bir diğer Netflix filmi ise “Azizler”. Taylan Biraderler’in bu yeni filmi ise 8 Ocak’ta yayınlanacak. YENİ PROJELER Türkçe içeriklere yatırımlarını, hem içerik hem prodüksiyon anlamında büyütmeye devam eden bir Netflix var karşımızda. Bunu yakın zamanda yapımına başlanacak yeni projelere bakınca anlamak mümkün. Bu yeni projelerden en çok heyecanlandıran “Bir Denizaltı Hikayesi” isimli dizi. Başrolünde Kıvanç Tatlıtuğ’un yer alacağı, Tolga Karaçelik’in yönetmenliğini üstleneceği aksiyon-macera türünde olacağı söylenen bu dizinin geniş bir yazar kadrosu bulunmakta. Bir diğer duyurulan yeni projede bir kez daha güçlü iki ismi yan yana görmekteyiz. Ay Yapım tarafından hayata geçirilecek olan “Uysallar”ın senaryosu Hakan Günday’a, yönetmenlik ise Onur Saylak’a emanet olacak. Dönem dizileri nadir çekilir bu sebeple, 1955 İstanbul’unda geçen hikayesi ile henüz kod adı “Kulüp” olan, Gökçe Bahadır, Barış Arduç ve Salih Bademci’nin başrolünde yer alacağı bu proje öne çıkmakta. Müzik-Sen sınıfta kaldı!
Dünyada bugünün sendikalarına benzeyen ilk örgütlenmelerin 1700’lü yıllarda İngiltere’de başladığı görülüyor. Bunların çoğu mesleki derneklerdi. Bundan sonra yüz yıldan fazla süren çalışmalar sendikayı doğurdu. 1820 yılında ilk yasal sendika yine İngiltere’de kuruldu. Müzisyen sendikalarının tarihi de dünyada eskiye dayanıyor. Avusturya’da müzik yaptığım yıllarda da sendikalı bir sanatçıydım. Sendikalı olmanın faydalarını Avrupalı sanatçılar pandemi döneminde de yakından gördü. Hükümetlerle müthiş pazarlıklar yapıldı, güzel sonuçlar alındı. Avrupa’da yaşayan dostlarımın karantinayı en yoğun yaşadığımız dönemlerde para biriktirdiklerini bile söyleyebilirim. Avrupa müzisyenleri için sendikalılık olmazsa olmazdır. En basitinden bir örnek vereyim: Saat 17:00’de bitecek bir prova 17:05’te bitemez. Sendika temsilcisi hemen müdahale eder. Prova yarım saat bile geç bitecek olsa yarım günlük yevmiye daha ödenir. Kısaca yerim yettiği kadar özetlemeye çalıştım; “orada durum nasıl”ı. Müzik ve Sahne Sanatçıları Sendikası’’ndan (Müzik-Sen) Eylül ayında haberim oldu. “Dağınıklığımıza ve örgütsüzlüğümüze son verip, haklarımız için birleşelim, bütünleşelim...” diye başlayan çağrılarının tamamı şöyle idi: “Türkiye’de alanında bağımsız olarak çalışma yürüten tek sendikamız Müzik ve Sahne Sanatçıları Sendikası (Müzik-Sen) olarak tüm müzisyenlere bir kez daha çağrıda bulunuyoruz. Gelin sendikamız çatısı altında birleşelim ve güçlenelim. Hepimizin karşı karşıya kaldığı temel sorunları el birliğiyle aşalım. Sosyal güvencesizliğimize son verelim, daha önce dört kere kazandığımız ve en doğal hakkımız olan emeklilik hakkımızı kazanmak için mücadele edelim, mesleki tanım statümüzü elde edelim, yeşil pasaport talebimizi dile getirelim. Müzisyen ve sahne sanatçılarının hak ettiği bir yaşam için sendikamıza sahip çıkalım ve üye olalım. Her geçen gün daha da zorlaşan yaşam koşullarının altında ezilmekten, yardıma muhtaç insanlar muamelesi görmekten, yokluklar ve yoksunluklar içinde bir köşede yitip gitmekten artık bıkmış ve usanmışsak sendikamıza sahip çıkalım. Örgütlü, güçlü ve birlik olmaktan korkmayalım! Devletin anayasal hak olarak bize tanıdığı sendikal örgütlülük hakkımızı kullanalım. Sendikal örgütlülük dışında medet umulan hiçbir kişinin veya kurumun nüfuzu veya etki gücü hedefimiz olan haklarımızı bize kazandıramaz.” Bu açıklamayı Twitter’da okudum. Bir “DM” göndermek istedim. Hesap direkt mesajlara kapalıydı. Uyardım, açtılar. Müzisyenlerin sendikalılaşmalarının gerekliliği konusunda yazdığım yazıları gönderdim kendilerine. Telefon numaramı verdim. İki gün sonra Müzik-Sen yönetim kurulu üyesi Hasan Aldemir aradı. Sendika ile ilgili bilgi verdi. Kaç üyeleri olduğunu sordum. Üç bine yakın dedi ve ekledi: “Sadece İstanbul’da 900 bini aşkın müzisyen var”. Burada örgütlenmeyi bekleyen büyük bir kitle olduğumuzu, gerekirse bir üç bin kişi olarak bizim de gelip üye olabileceğimizi, taşın altına elimizi koymanın gerektiğini falan anlattım. Karşılıklı sevindik. İki gün sonra internet üzerinden bir toplantı yapma sözüyle kapattık telefonu. Bu iki gün boyunca ben çevremi yokladım. Anketler yaptım. Sendikalılaşmak istiyor muydu arkadaşlarım? Her on kişiden en az sekizi “ben varım” dedi. Biz hazırdık ilk toplantıya. İki gün geçti, iki hafta geçti, iki aya yakın süre geçti. Ses seda çıkmadı Müzik-Sen’den. Sanırım tatildelerdi. Belki de daha önemli işleri vardı, bilemiyorum. Hani hep diyoruz ya “pandemi ile mücadelede hükümet sınıfta kaldı” diye. Ona bir müzisyen olarak bunu da ekleyeyim: “Müzik-Sen bu en bir işe yarayacağı dönemde başlayamadan sınıfta kaldı!” *** Herkesin eve kapandığı, konserlerin iptal olduğu o dönemin en üretkenlerinden biri yine Fazıl Say oldu. Say, salgından hemen önce Beethoven’in 32 piyano sonatının tamamını CD’ye kaydetmiş ve dünyaya 9 CD’den oluşan 630 dakikalık bir armağan daha vermişti. Karantina döneminde de durmamış ve üretmiş olacak ki geçtiğimiz günlerde de yeni bir şarkı albümü geldi. Daha önce de bir oratoryo, üç şarkı albümü ve niceleri gibi şiir bestelerinden oluşan eserlerine “Şu Dünyanın Sırrı” adlı CD’yi ekleyen Fazıl Say’a albümde vurmasazlarda Aykut Köselerli ve viyolonselde Jamal Aliyev eşlik ediyor. Yunus Emre, Pîr Sultan Abdal, Sabahattin Ali, Kaygusuz Abdal, Aziz Nesin, Metin Altıok ve Ömer Hayyam’ın şiirlerinden oluşan albümde şarkıları Türkiye’nin en güçlü seslerinden Serenad Bağcan kusursuz bir ustalıkla seslendiriyor. Karamsarlığın ve belirsizliğin dünyanın her yanını sardığı günümüzde Say ve Bağcan’ın “Şu Dünyanın Sırrı” albümü hepimize ilaç gibi gelecek. Öz&De yapım 7. yılında “Türbülans” ile tiyatroseverlerin karşısında
Öz&De yapım 7. yılında tiyatroseverlerin karşısına“türbülans” oyunuyla çıkıyor. Usta oyuncu Somer Karvan’ın yönettiği oyunda, Bestemsu Özdemir, Aylin Kabasakal, İlayda Çevik, Göktuğ Derici, Giray Mert Özdenoğlu ve Tuğba Daştan rol alıyor. Türbülans 11 Kasım ve 9 Aralık’ta Profilo Kültür Merkezi’nde izleyiciyle buluşmayı bekliyor. Türbülans’ın konusu şöyle: Her şey yolunda giderken, hayatınızın tam ortasında hiç türbülansa girdiniz mi? Girmediyseniz eğer sizi bol kahkahalı bir türbülansa alalım. Evliliği hayatına bir türlü sığdıramayan çapkın bir adam. Sadece havada değil, karada bile aklı binlerce fitin üstünde olan üç hostes... Vodvil tekniğinin komik ve eğlenceli yapısını içinde barındıran Marc Camoletti imzalı oyun, evliliğe karşı olan Bernard’ın, nişanlım dediği ve kendi teknikleriyle idare ettiği üç hostesle sıra dışı hikayesini ele alıyor. Ayrı hatlarda çalışan ve Bernard’la nişanlı üç hostes, havayolu şirketlerinde yapılan uçuş değişiklikleri sonucunda aynı anda soluğu Bernard’ın evinde alır. Bu durum karşısında neye uğradığını şaşıran Bernard, yakın arkadaşı Robert ve evin hizmetçisi Berthe’nin de yardımıyla işin içinde çıkmaya çalışır. Bakalım Bernard’ın yakınlarını da dahil ettiği bu türbülans hayatında daha ne kadar devam edecektir. Bade Nosa'dan 'Küskün Yolcunun Türküsü'
Bade Nosa, eşi ve Behçet Necatigil’in torunu Emre Can Sarısayın ile birlikte Necatigil'in Küskün Yolcunun Türküsü şiirini besteledi ve dinleyicilerle buluşturdu. Bade Nosa'nın yeni şarkısı Küskün Yolcunun Türküsü bugün itibarıyla dijital platformlardaki yerini aldı. Edebiyat dünyamızın usta kalemi Behçet Necatigil'in unutulmaz şiirinden bestelenen şarkının klibi Edremit ve Kazdağları'nda Çağla Çağlar yönetmenliğinde çekildi. Klibin görüntü yönetmenliğini ise Emre Köktaş üstlendi. "BU DİZELERE TUTUNUYORUZ" Bade Nosa, yeni şarkısı ile ilgili şöyle dedi: "Behçet Necatigil 1970’te, 'Küskün Yolcunun Türküsü' ile, ‘Dünya böyle gidiyorsa, elbet bir nedeni var’ diye yazmış. Bugün, 2020’de, dünyanın nereye gittiğini tahayyül etmekte zorlandığımız bir yılın son demlerinde, bu dizelere tutunuyoruz. İçimizde her daim yaşamakta olan yarası saklı çocukluklarımız biliyor dünyanın gidişatının nedenini. Çocukluk çekiyor, çocukluk ağır basıyor. Dünya, hakkı verilmemiş çocuklukların vebaliyle gidiyor gittiği yere."  Küskün Yolcunun Türküsü’nün düzenlemesini Emre Malikler, Bade Nosa, Emre Can Sarısayın yaptı. Şarkının prodüksiyonunu, mix & mastering'i Emre Malikler gerçekleştirdi. Kabak kemaneyi Ruşen Can Acet, gitarı Emre Can Sarısayın, perküsyonu ise Abbas Karacan çaldı. Bade Nosa, daha önce de Kendim Abla ve 28 şarkılarını yayınlamıştı. Başkaları adına utanmak
Doğduğum günden beri diyemem ama kendimi bildim bileli yaşamı, yaşamımı, yaptıklarımı, ilişkilerimi, doğrularımı, yanlışlarımı, sevaplarımı, günahlarımı sorgulayan biriyim. Eleştiri ve özeleştiri; büyümem, gelişmem ve olgunlaşmam için olmazsa olmazlarımdır. “Hayır” sözcüğünü ne duymaktan ne de söylemekten sıkıntı duymadım hiç. Zira bu olumsuz gibi görünen sözcüğün sınırlarımızı çizdiğini, koruduğunu düşünürüm. Şiddet içermediği sürece her türlü inanca, eyleme, düşünceye, ideolojiye saygı duyarım. Bu yüzden hoşgörülü biri sayılabilirim. Bu yaşıma kadar kimseyle fiziksel olarak kavga etmediğim canını acıtmadığım için de hümanist birisi olarak da gösterilebilirim. Her sorunu uzlaşmayla, tartışmayla, konuşmakla, dinlemekle çözmeye çalışırım. Sanırım öleceğini bilerek yaşayan tek canlı olduğumuz için de misafir olduğumuz bu süre zarfında hep bir anlam katmaya çalışırım yaşama. Belki de üç üniversite okumama rağmen müziği seçmemdeki en önemli etken budur. Çünkü söyleyecek sözüm vardı, var. Aşka dair, ayrılığa dair, eşitsizliğe dair, özgürlüğe dair, sevgiye dair… Hiçbir zaman hiçbir şarkımı bir albüme girsin, reklamı yapılsın, pazarlansın, çok satsın ben de refah içinde yaşayayım diye yapmadım. İçimden geldiği için yaptım. Belki de bu yüzden şu anda Türkiye’deki müzisyenlerin çektiği ekonomik sıkıntıyı ben de çekiyorum. Ama inandıklarımı savunmayı, yanlışa yanlış demeyi “kral çıplak” diye haykırmayı paranın kölesi olmaya tercih ettiğim için de çok mutluyum. Bir daha dünyaya gelsem yine böyle biri olmayı isterdim. Çocuklarıma bırakılacak en büyük mirasın evler, arabalar, yazlıklar değil tertemiz bir soyadı bırakmak olduğunu bilerek bu yönde gayret ettim hep. 40 yıla yaklaşan bir müzik hayatım var. Üzülerek söylemeliyim ki hayatımın hiçbir döneminde başkaları adına bu kadar utandığım, üzüldüğüm bir dönem olmamıştı. “Bana dokunmayan yılan bin yıl yaşasın” duyarsızlığıyla bazı insanlar hayatını sürdürebilir ama sanatla uğraşan insanların adaletsizliğe, hukuksuzluğa, zorbalığa, şiddete, özgürlüklerin yok sayılmasına sessiz kalması inanılır gibi değil. Metin Akpınar’ın ifade vermeye giderken yürüyüşü, oğlunu Çorlu tren kazasında kaybeden Mısra Öz’ün feryadı, şehit düşen Uzman Çavuş Gökhan Kılıç’ın babasının haberi duyduğu andaki bakışı, maden ocağında hayatını kaybeden Tezcan Gökçe’nin babası Recep Gökçe’nin ayağındaki lastik ayakkabı hiç mi rahatsız etmiyor sizleri? “Sen şarkını söylemene bak! İşini yap. Bu olan bitenlere sessiz kal…” diyen ve de ülkeyi bu hale getiren zihniyete hizmet etmeye, onların paralı askeri olmaya devam mı edeceksin? Hâlâ savaşı yüceltmeyi kutsallık sayanlara göz mü yumacaksın? Askerden kaçmak için her yolu deneyip polis zoruyla vatani görevini -askeri hapishanede de yatarak- bedelli yapıp beş parasız kalınca “Beni de orduya alın” diyen vatanseverlerden mi olacaksın? Tarikat yurtlarında olan bitene sessiz kalıp, her türlü sapıklığa sapkınlığa karşı çıkmayıp cinci hocalarla aynı iftar sofrasında oruç açan o dindarlardan mı olacaksın? Geçmişinde yaptığın şarkıları türküleri, çektiğin filmleri, birlikte yoldaşlık yaptığın arkadaşlarını, Hrant Dink’in anma gününde, kortejin en önünde kol kola yürüdüğün dostlarının ihbarcısı mı olacaksın? İçinde hala bir nebze sanatçılık varsa belki Nâzım’ın bu şiiri kendine getirir seni kardeşim… “Akrep gibisin kardeşim, korkak bir karanlık içindesin akrep gibi. Serçe gibisin kardeşim, serçenin telaşı içindesin. Midye gibisin kardeşim, midye gibi kapalı, rahat. Ve sönmüş bir yanardağ ağzı gibi korkunçsun, kardeşim. Bir değil, beş değil, yüz milyonlarlasın maalesef. Koyun gibisin kardeşim, gocuklu celep kaldırınca sopasını sürüye katılıverirsin hemen ve âdeta mağrur, koşarsın salhaneye. Dünyanın en tuhaf mahlûkusun yani, hani şu derya içre olup deryayı bilmeyen balıktan da tuhaf. Ve bu dünyada, bu zulüm senin sayende. Ve açsak, yorgunsak, alkan içindeysek eğer ve hâlâ şarabımızı vermek için üzüm gibi eziliyorsak kabahat senin, — demeğe de dilim varmıyor ama — kabahatin çoğu senin, canım kardeşim!” Nâzım Hikmet Ran Bir ânın içine neler sığdırabilirsiniz?
Blake bir kum tanesinde dünyayı, bir çiçekte cenneti görebiliyor ve bir ânın içinde sonsuzluğu ve sınırsızlığı kavrayabiliyordu. Borges ise bir saniyenin içinde milyonlarca eylem gördü. Ân, tohum gibi, içinde sonsuzluğa uzanan bir diziyi eşzamanlı olarak barındırıyor. Fakat Borges “sonsuza kadar giden bir dizinin birimlerini sıralamak olanakdışı” diyor ve ekliyor: “Ben tek bir dev saniye içinde hem fevkalade hem korkunç olan milyonlarca eylem gördüm; hiçbiri de beni, hepsi mekânda aynı noktayı kapladıkları halde, birbirlerini gölgelememeleri, örtmemeleri kadar etkilemedi. Gözlerimin yakaladığı şey eşzamanlıydı, fakat şimdi yazacaklarım zaman içinde sıralanacak, çünkü dil sıralayıcıdır.” (Alef, İletişim). Anlatmaya ya da yazmaya kalkıştığımızda, bir ânda gördüğümüz milyonlarca eylemi artzamanlı olarak sıralayabiliyoruz ancak. Ve üstelik sadece dile getirebildiklerimizi, önem atfettiklerimizi ipe boncuk dizer gibi diziyoruz peş peşe. Dile gelemeyenler ise anlatma çabasına değmediği ya da ifade edemediğimiz için devre dışı kalıyor. Anlatılarımız çizgiseldir ve çizgisel anlatılardan tablolar yapıyoruz; çizgisel perspektif yasalarına göre çerçevelerin içinde nesnelerden düzenler inşa ediyoruz. Biz şeyleri anlara değil, tabloların içine sığdırıyoruz. Neler sığdırmıyoruz ki? İktidar, düzen, hiyerarşi, ahlak, yasa, boyun eğme ve eğdirme; toplumda değer verdiğimiz, taptığımız ne varsa. Ve tablolara sığdırdıklarımızla yargılıyoruz yaşamı. Tablolar, her şeyi yargıladığımız referanslarımız. Ve yaşamlarımızı da tabloların içine sığdırdık; duvarda asılı çerçeveli yaşamlar. Peki, tablolar kimin eseri? Tablo olarak yaşam, Rönesans’da zirveye ulaşmış ve kadim zamanlardan beri hâkim olan bir bakışa göre tasarlanmıştır. Bu, iktidarın bakışıdır. İktidarın bakışı bedenleri nesneleştirmekle kalmayıp, hiyerarşik bir düzene göre yerleştiren ve bu düzeni yasalara bağlayan, nesneleştirdiklerine boyun eğdiren ve nesneleşenlerin hiyerarşik ve ahlaki yasalara boyun eğmek zorunda kaldıkları bir bakış. Bu bakış, her zaman çerçeveye gerek duyar; tablo çerçevesiz olmaz çünkü. Çerçeve, iktidarın baskıcı, faşist düzenini, yeryüzünün hayat dolu akışından ayırmak için gerekli. Çerçeve, tablonun içine hayat girmesin ve iktidarın baskıyla, şiddetle kurduğu kendi düzenini bozmasın diye var. Yeryüzü de çerçevelerle tablolara ayrılmıştır. Sınırlarla birbirinden ayrılmış tarlalar ve ülkeler, tablolardır. Tarlalarda, kimi ülkelerde olduğu gibi monokültür uygulanır. Ve iktidarlar, kendi tarlalarında kendi kültür ürünlerini yetiştirirler. Kültürel sermayemiz, hangi tarlanın ürünü olduğumuza bağlı. Tarlaları birbirinden ayıran sınırlara da an deniliyor (bkz. TDK). Sınırlar genellikle derin bir şekilde çapalanır ve bu bölgelere çalı türü bitkiler ekilir. Tabii biz sınırlarla değil, tablolarla ilgileniyoruz; gözlerimiz çerçeveye değil, tabloların, tarlaların, ülkelerin hiyerarşik şeyler düzenine, kültür ürünlerine yöneliyor. Tarlalarda insan yetiştiriyorlar; üç, beş çocuk derken, kültür ürünleri logaritmik olarak çoğalıyor. Ve ürün fazlası savaşlarda harcanıyor. Sınır, yani an, tabloların hiyerarşik düzeninden, yasalarından, iktidarın bakışından kaçan yaşamı tüm çeşitliliğiyle barındırıyor. Doğal ekosistemlerde bile sistemleri birbirinden ayıran geçiş bölgeleri, tür çeşitliği bakımından çok zengindir; buralara ekoton deniyor. Bir de ülkeleri ayıran sınır boylarındaki ekotonları düşünün; tabloda olmayan çok dillilik, kültür çeşitliliği çerçevelerde birikiyor. Yeryüzü, çerçevelerle parsel parsel tablolara ayrılmış; artık yaşam sınırlara, anlara sığınıyor. Bir ânın içine sonsuzluluğu ve sınırsızlığıyla evreni sığdırabilir; bir ânda milyonlarca eylemin birbirini gölgelemeden gerçekleştiğini görebilirsiniz. Ama sıra anlatmaya gelince, çizgisel tablolar yaratıyor ve yarattığımız tabloların çizgisinde, askıdaki ekmek gibi asılı kalıyoruz; ya da bir tablodan bir başka tabloya göç etmeyi özlüyoruz. Anlatmayalım artık, âna gömülelim. Borges’in dev bir saniye içinde gördüğü milyonlarca eylemden biri olmak. Bir ânda yaşamın tüm kudretini yakalamak. Yaşam, ânın içinde birikiyor. Şevket Çoruh'tan Kültür ve Turizm Bakanlığı'na tepki
Baba Sahne'nin kurucusu, tiyatro sanatçısı Şevket Çoruh, Kültür ve Turizm Bakanlığı'nın "Devlet Tiyatrolarımızın sahnelerini, özel tiyatrolarımızın kullanımına sunuyoruz" açıklamasına, "Navlunu kurtarmaz domatesi Alanya çıkışı dereye dökeriz.Olsun yine de niyet önemli" diyerek tepki gösterdi. Kültür ve Turizm Bakanlığı, Devlet Tiyatrolarının sahnelerini yeni tip koronavirüs salgını nedeniyle açılış yapamayan özel tiyatroların kullanımına tahsis edecek. Her ayın 20'sinde takip eden aylar için salon tahsis başvuru sonuçları açıklanacak. Kültür ve Turizm Bakanlığ'ından yapılan yazılı açıklamaya göre, özel tiyatroları desteklemek üzere yapılacak tahsisler 1 Aralık 2020 ile 15 Haziran 2021 arasında gerçekleştirilecek. Devlet Tiyatroları Genel Müdürlüğünün e-posta adresine iletilecek başvurularda oyun metninin de gönderilmesi gerekiyor. Tiyatrocu Şevket Çoruh, Kültür ve Turizm Bakanlığı'nın sosyal medya hesabından yaptığı "Devlet Tiyatrolarımızın sahnelerini, Kovid-19 salgını nedeniyle açılış yapamayan özel tiyatrolarımızın kullanımına sunuyoruz" açıklamasını alıntılayarak, "Baba Sahnenin görselini kullanmanız gurur verici. Tiyatromuza Maliye Bakanlığından daha az ilgi gösterseniz bile" şeklinde tepki gösterdi. Çoruh, yaptığı paylaşımda şunları söyledi: "Baba Sahne nin görselini kullanmanız gurur verici. Tiyatromuza Maliye bakanlığından daha az ilgi gösterseniz bile. (En çok seyirci sayısı Cünet Gökçer sahnesi 265 kişi Ankara ) Navlunu kurtarmaz domatesi Alanya çıkışı dereye dökeriz.Olsun yine de niyet önemli. (Kalyon 9,5) :))" Baba Sahne nin görselini kullanmanız gurur verici. Tiyatromuza Maliye bakanlığından daha az ilgi gösterseniz bile. (En çok seyirci sayısı Cünet Gökçer sahnesi 265 kişi Ankara ) Navlunu kurtarmaz domatesi Alanya çıkışı dereye dökeriz.Olsun yine de niyet önemli. (Kalyon 9,5) :)) https://t.co/0AWKDD3nVd Banksy'nin 'Monet tablosu' açık artırmada 10 milyon dolara satıldı
Kimliğini gizli tutan dünyanın en ünlü sokak sanatçısı Banksy’nin Fransız ressam Claude Monet'nin bir tablosunu yeniden yorumladığı eseri, 7,5 milyon sterline (yaklaşık 10 milyon dolar) alıcı buldu. Sanatçının 2005 yılında yaptığı "Bana Monet'yi Göster" (Show me the Monet) adlı eserinde, empresyonist ressamın bahçe manzaralı ünlü tablosuna alışveriş arabası ve trafik konisi ekleyerek kendi yorumunu katmıştı. Londra'daki Sotheby's Müzayede Salonu, gerçekleşen satış için beş koleksiyoncu arasında dokuz dakika süren bir yarış olduğunu açıkladı. #AuctionUpdate⚠️Banksy’s ‘Show me the Monet’, a mischievous twist on Claude Monet’s masterpiece, soars past its estimate to bring £7,551,600 / $9,814,353 after an 8 minute bidding battle.⚠️ pic.twitter.com/OoMtjYYhJB 'TÜKETİM TOPLUMUNUN ALIŞKANLIKLARINA IŞIK TUTUYOR' BBC Türkçe'nin haberine göre, 3,5 ila 5 milyon sterlin arasında satılması beklenen tablo, 7 milyon 551 bin 600 sterline alıcı buldu. Müzayede evinin “Avrupa çağdaş resim bölümü” başkanı Alex Branczik, Banksy'nin protesto ve toplumsal muhalefetin sesi olduğunu belirterek, " O, toplumun çevreye karşı umursamazlığı ve tüketim toplumunun israfa dayalı aşırılıklarına ışık tutuyor" dedi. Bundan önce Banksy'nin "Devolved Parliament" adlı tablosu ise geçen yıl 9,9 milyon sterline (yaklaşık 13 milyon dolar) satılmıştı. Banksy burada 'evrim geçirmiş' anlamına gelen "evolved" kelimesi yerine "özerklik verilmiş" anlamına gelen "devolved" kelimesini kullanarak kelime oyunu yapıyordu. Devlet Tiyatroları, sahnelerini özel tiyatrolara açacak: Önce metin
Kültür ve Turizm Bakanlığı, Devlet Tiyatrolarının sahnelerini yeni tip koronavirüs salgını nedeniyle açılış yapamayan özel tiyatroların kullanımına tahsis edecek. Her ayın 20'sinde takip eden aylar için salon tahsis başvuru sonuçları açıklanacak. Devlet Tiyatroları Genel Müdürlüğünün e-posta adresine iletilecek başvurularda oyun metninin de gönderilmesi gerekiyor. Kültür ve Turizm Bakanlığından yapılan yazılı açıklamaya göre, özel tiyatroları desteklemek üzere yapılacak tahsisler 1 Aralık 2020 ile 15 Haziran 2021 arasında gerçekleştirilecek. Devlet Tiyatrolarının sahnelerini aralıkta kullanmak isteyen özel tiyatrolar başvurularını 10 Kasım'a kadar yapacak. Diğer aylar için müracaatlar ise 2 ay önceden "ozeltahsis@devtiyatro.gov.tr" adresine iletilecek. Devlet Tiyatroları Genel Müdürlüğü her ayın 20'sinde, takip eden aylar için yeni salon tahsis başvurusu sonuçlarını açıklayacak. KAYITLI TİYATROLARDAN BAŞVURU ALINACAK Devlet Tiyatrolarının yerleşik ve turne sahnelerine, Bakanlığın "Özel Tiyatroların Kayıt İşlemlerine Dair Yönetmelik" kapsamında Güzel Sanatlar Genel Müdürlüğüne kayıtlı özel tiyatrolar başvuruda bulunabilecek. Özel tiyatrolar kendi salonu bulunan illerdeki sahnelere tahsis başvurusu yapamayacak. Devlet Tiyatroları, tahsis yapılırken sahnelerinin bulunduğu ildeki özel tiyatrolara öncelik verecek. Başvurular, elektronik başvuru sistemine ulaşan sıraya göre değerlendirilecek. Başvurulara ilişkin detaylara Devlet Tiyatroları Genel Müdürlüğünün internet sitesinden ulaşılabilecek. Yıllarca belediye binası olarak kullanılan yapıda, Roma dönemine ait dev mozaik bulundu
25 yıl boyunca Zeytinburnu Belediye Başkanlığı binası olarak kullanılan tarihi yapının altında MS 2. yüzyıl Roma dönemine ait dev mozaik bulundu. İHA’da yer alan habere göre, Zeytinburnu'nda Osmanlı döneminde askeri hastanede Cumhuriyet döneminde yurt ve tanzim çadır olarak hizmet veren daha sonra ise 25 yıl boyunca Zeytinburnu Belediye Başkanlığı binası olarak kullanılan tarihi yapının altında MS 2. yüzyıl Roma dönemine ait dev mozaik bulundu.  ÇALIŞMALAR DEVAM EDİYOR Yaklaşık 50 metrekare alanda bulunan mozaiğin ucunun bulunması için çalışmalar devam ediyor. Dev mozaik, ‘4 Zaman 4 Mekan 1 Hikaye’ adını taşıyan sempozyumda tanıtıldı. Sempozyumun açılışını Zeytinburnu Belediye Başkanı Ömer Arısoy yaptı. Sempozyumda bir mekanda dört farklı zamanın kalıntılarının üst üste olduğu çok katmanlı buluntulardan yola çıkılarak, farklı zamanlardaki kültür, gelenek ve değerlerin konuşuldu. Ardından Bizans Sanat Tarihi Uzmanı Prof.Dr. Asnu Bilban Yalçın, açılış konuşmasında önemli bilgiler paylaştı. Daha sonra ise Mozaik sanatçısı Meyçem Ezengin ve Ömer Arısoy mozaik atölyesinde cam kesme işlemini gerçekleştirdi. Daha sonra sempozyum alanına geçildi. Arısoy, burayı bir mozaik müzesine çevirmek istediklerini ve şuan pazartesi günü hariç her gün yurttaşların ziyaretine açık olduğunu ifade etti.  RESTORASYON SÜRECİNDE KEŞFEDİLDİ Zeytinburnu Belediye Başkanı Ömer Arısoy, “Burası 25 yıl boyunca Zeytinburnu Belediye Başkanlık Binası olarak kullanıldıktan sonra Zeytinburnu Belediyesi yeni binaya taşındı. Yeni dönemde ise buranın kültür fonksiyonuna uygun hale getirilmesine karar verildi. Binanın da restorasyon ihtiyacı vardı. İçinde bulunduğumuz odada ki mozaikler de restorasyon sürecinde keşfedildi. Dışarıda da yeni bir mozaik keşfettik. İnşallah kurul kararları sonrasında dışarıyı da restorasyona ve korumaya alıp, İstanbul’umuza yeni bir mozaik müzesi kazandıracağız. Pazartesi günleri hariç tüm günlerde ziyaret açıktır vatandaşlarımız gelebilir. 15 yıl boyunca burada çalıştım ve bu binanın 1 buçuk metre altında kültür hazinesi olduğunu bilmiyordum. Dışarıdaki kazıyı da büyük bir merakla bekliyordum. Arkadaşlarda haber verince tabiri caizse havalara uçtum. Bu binanın bende çok büyük hatırası var” dedi. Sanatçı Şenol Akdağ’ın davası 2 Şubat’a ertelendi
Pamuk Prenses'in modeli, 101 yaşında hayatını kaybetti
DIŞ HABERLER SERVİSİ Yer aldığı Hollywood müzikalleri ve dizilerle tanınan, oyuncu, dansçı ve koreograf Marge Champion, 101 yaşında hayatını kaybetti. Dans eğitmeni Pierre Dulaine, çarşamba günü The Hollywood Reporter'a yaptığı açıklamada Champion’ın Los Angeles'ta yaşamını yitirdiğini söyledi. Sanatçının ölümü, perşembe günü koronavirüs pandemisi nedeniyle son altı aydır Kaliforniya'daki evinde kendisiyle birlikte yaşadığını söyleyen oğlu Gregg Champion tarafından doğrulandı.  14 yaşında Walt Disney Stüdyolarında animasyon filmleri için dans modeli olarak işe alınan Marge Champion, Disney'in ‘Pamuk Prenses ve Yedi Cüceler’ animasyonun ana karakteri için model oldu. Champion ayrıca Broadway yapımlarında da yer aldı. Dans partneri Gower Champion ile evlenen Marge’nin ünlü BİR Hollywood dans ve bale öğretmeni olan babası Ernest Belcher, Walt Disney’in de yakın arkadaşıydı. Marge Champion’ın diğer eşleri ise animatör Sanat Babbitt ve yönetmen Boris Sagal oldu. Marge Champion (Ortada, kırmızı ve sarı renkte kostümlü)1951 yılında sahnelenen bir müzikalde... Soldan sağa: Marge Champion, Debbie Reynolds ve Helen Wood, yönetmenliğini Stanley Donen'in yaptığı 1953 yılı yapımı Give a Girl a Break filminin setinde... 2020 Attila İlhan Edebiyat Ödülleri sahiplerini buldu
2020 Attila İlhan Edebiyat Ödülleri sahiplerini buldu. Attila İlhan Bilim Sanat ve Kültür Vakfı'ndan yapılan açıklamaya göre, bu yıl "Şiir" dalında 52, "Roman" dalında 49 eserle başvurulan yarışmada yazar Doğan Hızlan'ın onursal başkanlığında toplanan seçici kurullar ödül alacak eserleri belirledi. Üyeleri arasında Mehmet Eroğlu, Deniz Yüce Başarır, Faruk Şüyün, Seval Şahin ve aile adına Ali Cem İlhan'ın yer aldığı roman dalı seçici kurulu tarafından roman ödülü, "Sözlü kültürle yazılı kültürü başarılı bir şekilde birleştirmesi ve bir iç hesaplaşmayı etkileyici bir dille anlatması" sebebiyle Kemal Varol'un "Aşıklar Bayramı" eserine verildi. Metin Celal'ın şiir dalında seçici kurul başkanlığını üstlendiği, Ali Ural, Tuğrul Tanyol, Adnan Özer ve aile adına Kerem Alışık'ın yer aldığı jüri de "kısa dizelerle, sesi kısarak yalın anlatımla ulaştığı şiirini ileri götüren yaklaşımıyla" Elif Sofya'nın "Hayhuy" isimli eserini ödüle değer bulundu. İlk Roman Vakıf Özel Teşvik Ödülü'nün sahibi, "At Sancısı" kitabıyla Elvan Kaya Aksarı olurken, İlk Şiir Kitabı Vakıf Özel Teşvik Ödülü ise "Sevgili Kardeşim Ben" adlı kitabıyla Enes Kurdaş'a verildi. Ödüller sahiplerini buldu: Festivalde nitelik başroldeydi
Murat TIRPAN İstanbul Film Festivali'nin bu yıl pandemiden dolayı zamana yayılan programının son bölümü, Uluslararası Yarışma ve Ulusal Belgesel Yarışması'nda ödüller sahiplerini buldu. Uluslararası Yarışma'da bu yıl iyi bir seçki izledik, belgesel kısmında ise daha önce gördüğümüz bazı işlerin yanı sıra nitelikli başka filmler de çıktı karşımıza.  Sonuçlara baktığımızda Valentyn Vasyanovych’in yakın gelecekte, savaşlarla kırılmış Ukrayna topraklarında geçen filmi Atlantis'in seçkiyi izleyenlerin tahmin edebileceği üzere Altın Lale'yi aldığını görüyoruz. Atlantis gerçekten de çok güçlü bir film, denizin içine gömülen kayıp kıta Atlantis efsanesinden hareketle Ukrayna'nın durumuna bakan sağlam ve hüzünlü bir alegori. Platon'un Devlet kitabında ütopik şehir Atlantis'in yönetiminde yapılan hatalar nedeniyle adanın yok olduğuna sözü getirmesi gibi Vasyanovych da Ukrayna topraklarına aynı şekilde bakıyor, değeri bilinmeyen bir vatandan bahsediyor. Toprak kirlenmiş, atıklarla ekolojik denge bozulmuş ve tüm bunlara savaş ve politika neden olmuş durumda.  Filmin başında askerlerin ceset gömdüğü sahnede ve en sonunda iki sevgili evde oturup sarılırken kullanılan termal kamera seçimi ölümün ve aşkın ancak termal kameralarla göründüğü bir coğrafyayı ve vatanı tarif ediyor. Ama eninde sonunda orada yaşamanın gerektiği, çünkü oranın batan bir ülke de olsa "ev" olduğu bir tarif bu. Sabit kamerayla çekilmiş film belki hareketin bittiği, yaşamın böylece kaldığı bir durumu imliyor.  BENİM TERCİHİM ECHOE’DAN YANA OLURDU  Bu yıl Jüri özel ödülünün gittiği Alex Piperno'nun "Denizaltısı da Olsun İsteyen Cam Temizleyici" adlı film benim çok sevdiğim bir iş olmasa da jürinin gerekçesindeki "Güçlü görsel atmosferiyle birlikte cesur hikâye anlatım tercihleri" kısmına katılabiliriz. Benim tercihim ise İzlanda'da bir Noel gününde birbirinden bağımsız ama aynı tablonun parçası olan insan portrelerini müthiş bir görsellikle karşımıza getiren Echoe'dan yana olurdu. Bu kâh kurmaca kâh belgesel ama her iki durumda da fazlasıyla gerçek “insan manzaraları” filmi Atlantis'ten sonra seçkinin en iyi filmiydi diyebilirim. Halk ödülünü alan Mahnaz Mohammadi’nin Oğul-Ana (ana-oğul değil) filmi ise aynı anda hem şefkatli hem de sert bir film. İranlı yönetmen Mahnaz Mohammadi, sosyal konularla ilgili kışkırtıcı belgeselleri ve aktivizmiyle tanınıyor. Bu ilk uzun metraj kurmaca filminde yönetmen bir annenin zor seçimini hikâyeleştirirken eleştirel tonunu sonuna kadar muhafaza ediyor.  Öte yandan Jüri'nin beklenmedik bir şekilde oyuncu Mansiyonu verdiği “Mickey ve Ayı” filminin başrol oyuncusu Camila Morrone gerçekten müthiş bir performansına tanık olduğumuz gelecek vadeden genç bir oyuncu. Film her ne kadar kendi başına iyi olsa da Morrone olmadan nasıl olurdu bilemiyorum. Morrone'nun gelecekte karşımıza daha çok çıkmasını temenni etmemek mümkün değil.  Diğer tarafta ise, Festivalin belgesel seçkisinin en güçlü işleri tartışmasız "Mimaroğlu", "Ah Gözel İstanbul", "Maddenin Halleri", "Miss Holocost Survivor" gibi bu yıl Antalya'dan hatırladığımız filmlerdi. Bu filmlere İstanbul'daki geri dönüşüm meselesini öznel ve özgün bir perspektifle ele alan "Atık Sözlüğü", şehrin deli dediğimiz "ötekilerinin" söyleminin kaydını tutan "Kuyudaki Taş" ve Ankara'nın logar kapaklarını kaldırıp altına bakan "Asfaltın Altında Dereler Var" gibi birkaç iyi film daha eşlik ediyordu.  MADDENİN HALLERİ İSTANBUL’UN DA GALİBİ  Bu yıl önce Antalya'da sonra Engelsiz Film Festivali'nde ödülü kucaklayan Deniz Tortum'un Maddenin Halleri filmi İstanbul'un da galibi oldu. Tortum'un Cerrahpaşa'da sanki oranın bir sakiniymişçesine süzülen kamerasının izleyen herkesi etkilemesinde (belki aynı oranda güçlü Mimaroğlu'nun geçip ödülü almasında da) elbette içinde bulunduğumuz günlerde sağlık çalışanlarına daha yakın hissediyor olmamızın etkisi var. Ama filmin başarısı doğru zamanda doğru meseleyi anlatıyor olmaktan ibaret değil, işçiliğinden belgesel tavrına kadar bütüncül olarak ne yaptığını bilen ve bunu da başaran bir iş Tortum'unki. Film sadece ülkenin önemli bir hastahanesindeki hayata tanıklık etmek gibi bir amaç taşımıyor; ameliyathanelerinden doktor odalarına, ürkütücü morgundan eski ve karanlık koridorlarına kadar bir mekânın ruhunun peşine düşüyor. Kamerayla beraber bu tuhaf dünyayı keşfetmek için dolaşıyor, zaman zaman korkuyor, zaman zaman şükrediyor, zaman zamansa artık durmak istiyoruz. Sonuçta Maddenin Halleri sinemanın temsili mekânını Lefebvre'in bahsettiği deneyimlenen mekâna yaklaştırmayı hakkıyla başaran bir belgesel olarak her türlü övgüyü hak ediyor.  Daha önce Mimaroğlu ve biraz da Ah Gözel İstanbul için bu sayfalarda yazdığım için bu filmlerden ayrıca bahsetmeyeceğim ama jürinin Mansiyon verdiği bu iki filmin de bu yılın, hatta son yılların, en iyi belgesellerinden olduğunu yeniden vurgulamak gerek.  İKSV bu yıl iyi bir planlamayla normalde çok yoğun geçen bir festivali başarıyla uzun süreye yaymayı başardı ve hem kısıtlı da olsa salona gitmeye cesaret edenlere hem de evlerinde ekran başında kalmayı tercih edenlere sağlam filmler sundu. Böylelikle uzun süren bir festivalin akşamına ulaşmış olduk. Şimdi sıra Filmekimi Galaları'nda. *** YOLUN SONUNDA AYDINLIK ÖDÜLLER Uluslararası Yarışma Altın Lale En İyi Film ♦ Atlantis / Valentyn Vasyanovych (Ukrayna) Jüri Özel Ödülü ♦ Denizaltısı da Olsun İsteyen Cam Temizleyici / Window Boy Would Also Like to Have A Submarine / Alex Piperno (Uruguay, Arjantin, Brezilya, Hollanda, Filipinler) Mansiyon ♦ Camila Morrone (Mickey ve Ayı / Mickey and the Bear) Halk Ödülü ♦ Oğul–Ana / Son–Mother / Mahnaz Mohammadi (İran, Çek Cumhuriyeti) Ulusal Belgesel Yarışması En İyi Belgesel ♦ Maddenin Halleri / Deniz Tortum Mansiyon ♦ Mimaroğlu / Serdar Kökçeoğlu Mansiyon ♦ Ah Gözel İstanbul / Zeynep Dadak ♦ Uluslararası Yarışma FIPRESCI Ödülü ♦ Atlantis / Valentyn Vasyanovych (Ukrayna) Bu hafta 4 film vizyona girecek
Türkiye'deki sinema salonlarında bu hafta 2'si yerli olmak üzere 4 film vizyona girecek. DENGESİZ  Derrick Borte'nin yönetmen koltuğunda oturduğu, Oscar ödüllü Russell Crowe, Caren Pistorius, Gabriel Bateman, Anne Leighton ve Jimmi Simpson'un başrolleri paylaştığı "Dengesiz", sinemaseverlerle buluşacak. Senaryosunu Carl Ellsworth'un kaleme aldığı gerilim ve aksiyon türündeki film, yoğun trafikte yaşadıkları sözlü tartışma sonrası bir adamın peşine takılmasıyla kendisini dehşet bir kovalamacanın içerisinde bulan Rachel'in hikayesini anlatıyor. SON KALE HACIBEY  Deren Talu, Aleksandr Sokolov ve Yurdaer Okur'un başrollerinde yer aldığı "Son Kale Hacıbey", Osmanlı'nın son kalesi Hacıbey'de kılıçların gölgesindeki bir savaş ve aşk hikayesini ele alıyor. Film, 18. yüzyıl sonlarında yaşanan Osmanlı-Rus Savaşı sırasında, Osmanlı ve Tuna Siçi Kazaklarının Hacıbey Kalesi için verdiği mücadeleye odaklanıyor. Ukrayna'nın Odessa kentinde çekilen, Türkiye, Ukrayna ve Gürcistan ortak yapımı tarihi, savaş ve aksiyon türündeki filmin yönetmenliğini Konstantin Konovalov gerçekleştirdi. BAY LINK: KAYIP EFSANE  "Bay Link: Kayıp Efsane", uzun zamandır haber alamadığı yakınlarını arayan Mr. Link ve ona bu serüvende eşlik eden kaşif Sir Lionel Frost ile maceraperest Adelina Fortnight'ın hikayesini minik seyircilerle buluşturuyor. Bu yıl Golden Globe'da "En İyi Animasyon" ödülünü alan filmin senaristliğini ve yönetmenliğini Chris Butler gerçekleştirdi. Haftanın animasyon türündeki tek filmi "Bay Link: Kayıp Efsane", vizyonda 3D seçeneğiyle de izlenebilecek. EL-ZEBİR Korku türündeki yerli film "El-Zebir", çocukluğunda yaşadığı kötü olayların düğününün arifesinde nüksetmesi sonucu Tuğba'nın yaşadıklarını konu ediniyor. Sinan Uzun'un yönetmenliğini üstlendiği filmin oyuncu kadrosunda Mustafa Kara, Cemalettin Çekmece, Ada Mural, Elis Büşra Kılıç ve Cemal Aşkın Alpçetin yer alıyor. Belleğimdeki sararmış fotoğraf
Belleğimdeki görüntü sararmış bir fotoğraf gibi. Dedem, bir radyonun yanında oturuyor. Eskilerin deyimiyle “ajans”ı dinlemeye çalışıyor. Yüzü asık. Demek pek yolunda değil memlekette işler. Araya giren paratize de sinirlenerek bir hışımla radyoyu kapatıyor. Dudaklarından; “Çiğnendi, yazık, yine milletin ümmidi bülendi / Kanun diye kanun diye kanun tepelendi!” dizeleri dökülüyor. Gerçekten de bir kuşağın ezbere bildiği şiirlerdi bunlar. Tevfik Fikret’in artık günlük yaşamın içine oturmuş kalemi nice padişaha, sadrazama, devlet adamına ve olağanüstü mahkemelerin düzmece yargıçlarına atıfla kullanıldı, durdu. Tarihimiz, onca yasak, gözdağı, baskı, sansür, gizli sansür ve hatta satın almanın sanatçılara uygulanma çalışmasıyla dolu. Dönemin padişahı, “Servet-i Fünun” dergisini Hüseyin Cahit’in Fransız yazar Lacombe’den çevirdiği “Edebiyat ve Hukuk” yazısında, “Fransız İhtilalinden bahsediyor!” gerekçesiyle kapattı ama Tevfik Fikret’lerin önünü açtığı özgür düşünme yolunu kapatamadı! Çünkü çok eskiden beri istenilen anlayış belliydi. Alman generallerinin karşısında esas duruş yapmaktan topukları aşınan İttihat ve Terakki’nin diktatör bozması Enver Paşa, ta o zamanlar yaverinin kulağına fısıldamıştı: “Gözlerimi kaparım / vazifemi yaparım!” Ziya Gökalp’ten apardığı bu sözü kendince uygulamaya girişmişti. Çok sonra Haldun Taner, “Gözlerimi kaparım / vazifemi yaparım”ı, o olağanüstü hiciv ustalığıyla yazdığı oyununun adı yaptı yapmasına ama düzen değişmedi! Hüseyin Rahmi, “Ben Deli Miyim?” romanıyla, yargıç önüne çıkan ve yapıtını savunan ilk romancımızdı. Mahkeme salonunda, sanatçının, toplumsal sorumluluk adamı olduğu vurgusunu yaparken, “ilim ve hakikat namına yürümek ve insanlardan hiçbir şey gizlememek” göreviyle yükümlü olduğunu hatırlatıyordu. Yüz yıl kadar önce bir yazar aslında romancılığını anlatıyor, ne acı ki, kendini, savunma görevini yerine getirirken buluyordu. Tek parti yıllarında edebiyatçı ve sanatçılara kök söktüren başbakan Şükrü Saraçoğlu, kendi döneminde eskilere rahmet okuttu ama düşün ve sanat adamlarının çağdaş kazanımlar elde etmesinin, özgürlükçü eserler vermesinin önüne geçemedi. Sait Faik’in “Medar- ı Maişet Motoru” kitabı henüz dağıtıma bile girmemişken Bakanlar Kurulu kararıyla toplatılıverildi. Sait Faik, “Hayatı toz pembe görüyordum ki mahkemeye verildim. Romanda, kahramanlarım rahat etmek için hapse giriyorlardı. Bütün sebep bu!” demek zorunda kaldı. Adı Demokrat olan partinin yöneticileri uluslararası sermaye odaklarının kucağına oturdukları dönemde, şiirimizdeki “1940 - teslim olmayanlar kuşağını” ağır ceza mahkemelerinde ağırladılar ama yine düşünceye kilit vuramadılar. Geriye Arif Damar’dan Şükran Kurdakul’a nice aydınlanmacı isim kaldı. 12 Mart’lardan 12 Eylül’lerden günümüze kadar düşün ve sanat adamlarını yine mahkeme kapısında buldu kendini. Geriye buruk geçmişimiz kaldı. Melih Cevdet, “Yanyana” kitabından ötürü hakkında yedi buçuk yıl hapis istemiyle dava açıldığında, Jean Paul Sartre’nin bir sözünü anımsamıştı: “Önemimizi Alman işgalinde anladık.” Kinayeli bir sözdü bu. “Beni de mi mahkeme kapısında bekletiyorsunuz abiler!” diyen. Demem o ki, bizlere onların pek alışık olduğumuz boyun eğmeme mirası kaldı. Bugün hâlâ sırtımızı dayadığımız. Yine belleğimdeki sararmış fotoğrafa dönüyorum. Dedem, üzerinde kahverengi hırkası, pencerenin yanındaki berjer koltuktan dışarı bakıyor: “Dede, sözünü ettiğin şair bugünleri mi anlatıyor?” “Bugün hiç öyle şeyler yaşanır mı? Hâşâ” diyor gülümseyerek… Berlin Müzeler Adası’ndaki 70 tarihi esere saldırı düzenlendi
UNESCO tarafından dünya kültür mirası ilan edilen ‘Bergama Sunağı’nın da bulunduğu Bergama Müzesi, Yeni Müze ve Eski Ulusal Galeri’de sergilenen en az 70 tarihi eser saldırıya uğradı. Reuters’in haberine göre, İkinci Dünya Savaşı sonrası Alman tarihinde, sanata ve antik eserlere yapılan en büyük saldırılardan biri olarak nitelendirilen saldırı üzerine Alman polisi soruşturma başlattı. SALDIRGANLARIN KİMLİĞİ TESPİT EDİLEMEDİ Müzenin güvenlik kayıtlarını incelediklerini açıklayan Polis yetkilileri, saldırının 3 Ekim’de müzenin açılış saatinden hemen sonra kimliği tespit edilemeyen kişiler tarafından yapıldığını açıkladı. Spree Nehri kenarındaki Berlin Müze Adası’nda yaşanan saldırının ortaya çıkmasının ardından konuya ilişkin açıklama yapmaktan kaçınan Prusya Kültür Mirası Vakfı, öğren saatlerinde bir basın toplantısı düzenleyeceğini duyurdu. SALDIRI İKİ HAFTADIR GİZLİ TUTULUYORDU Alman yerel basınında çıkan haberlerde ise saldırıların düzenlendiği Bergama Müzesi, Yeni Müze ve Eski Ulusal Galeri’nde bulunan lahitler ve taş oymalar da gözle görülür lekeler bulunduğu bilgisi veriliyor. Der Tagesspiegel ve Deutschlandfunk radyosunda çıkan haberlerde, yaşanan sıldırının en az iki haftadır gizli tutulduğu bilgisi verildi. UNESCO tarafından dünya kültür mirası ilan edilen ‘Bergama Sunağı’nın da bulunduğu Berlin Müze Adası başkentin en çok turist alan bölgesi olma özelliği taşıyor. Burada bulunan müzeler ise Avrupa ve Akdeniz medeniyetlerinden oluşan büyük bir kültür tarihi kolleksyonuna ev sahipliği yapıyor. Cem Yılmaz'dan sağlık çalışanları için bakanlığa çağrı: Görev bilirim
Komedyen Cem Yılmaz, sağlık çalışanları için Sağlık Bakanlığı'na çağrıda bulundu. Kişisel Twitter hesabından açıklama yapan Yılmaz, sağlık çalışanları için moral toplantıları düzenlenirse ücret almadan katılacağını duyurdu. Yılmaz, paylaşımında şu açıklamayı yaptı: "Pandemi boyunca sorumluluğu en yüksek seviyede olan Sağlık Bakanlığımıza önerimdir Tüm ülkede,sağlık personeline,canıyla kanıyla mücadele eden bütün savaşçılarımıza moral toplantıları söyleşiler organize ederlerse hiç bir ücret almamak kaydıyla katılmayı görev bilirim." Pandemi boyunca sorumluluğu en yüksek seviyede olan Sağlık Bakanlığımıza önerimdir Tüm ülkede,sağlık personeline,canıyla kanıyla mücadele eden bütün savaşçılarımıza moral toplantıları söyleşiler organize ederlerse hiç bir ücret almamak kaydıyla katılmayı görev bilirim. "SMA'LI YAVRULAR İÇİN FİKRİNİZE İHTİYACIM VAR" Yılmaz ayrıca, ilaç bulmakta zorlan SMA hastası çocukların aileleri için de çağrıda bulundu. Sosyal medya hesabında yaptığı açıklamada aileler için yardım isteyen Yılmaz, şunları söyledi: "Dostlarım, iyi, güzel insanlar… Yakın zamanda özellikle bir konuda çok mesaj alıyorum. Çaresiz kaldığım bir hadise olduğu için sizlerle de paylaşmak istedim. SMA hastası küçük yavrular… Aileler her türlü çabayı göstermelerine rağmen bu amansız hastalıkla mücadelede yeterli desteği göremiyorlar. Tedavi, ilaçlar çok pahalı. Evet sen, ben maddi yardım edelim. Elbette olan olmayanla paylaşacak bu böyle. Ama yetkililerden de rica ediyorum. SMA hastalığı ile mücadele için devletimiz bir bütçe ayırıyor mu? Bu ailelere bir kolaylık bir destek? İlaçların ülkemize getirebilmesi bile işin maddi kısmına çok etki edebilir. Kulak verdiğim 2 aile de böyle söyledi. Dostlarım ben elimden geleni elbette yaparım. Sizden hepinizden rica ediyorum, pamuk eller cebe bölümü işin en kolay bölümü. Ben kahramanlık yapayım, şunu şunu yapayım derdinde de değilim. Akıl akıldan üstündür. SMA’lı yavrular için ne yaparız ne yapalım derseniz en yetkilisinden, konuya en uzak kişisine kadar fikrinize yardımınıza ihtiyacım var. Şimdi, zaten kampanya sürdüren 2 kardeşimizi paylaşıyorum. Bu ailelere moral, maddi destek, fikir verecek, yol gösterecek herkesin, her kurum karşısında saygıyla eğiliyorum. Hepinize sağlık diliyorum. Cem…" Bir duyuru yapmak istiyorum, 2 dakikanızı rica edeceğim... pic.twitter.com/bTWjCx8hEb Şehir Tiyatroları oyuna çağırıyor
KÜLTÜR SANAT SERVİSİ İstanbul Büyükşehir Belediyesi Şehir Tiyatroları bu hafta 2’si yeni 11 oyunla izleyici karşısına çıkıyor.  Sezon Minimal’in 4’üncü haftasında Melek, Sesin Resmi, Kum Taneleri, Hayal Satıcısı, Fısıltı Odası, Geçit, Çinyo ile Markonyo, Zehir, Ahududu, Şatonun Altında, Nihayet Makamı oyunları seyirciyle buluşacak. Ayrıca Lot Vekemans’ın yazdığı Şaban Ol’un yönettiği Zehir ve Cem Düzova’nın yazdığı Nihat Alpteki’nin yönettiği Geçit dün ilk gösterimlerini yaptı. Bu hafta koronavirüs tedbirleri kapsamında sahnelenecek oyunlar ise şöyle:  Harbiye Muhsin Ertuğrul Sahnesi ♦ Melek (Yeni Oyun): 22 ve 24 Ekim  Fatih Reşat Nuri Sahnesi ♦ Kum Taneleri (Projectas’ın oyunu): 22 Ekim n Hayal Satıcısı (Aysa Prodüksiyon Tiyatrosu’nun oyunu): 24 Ekim Kâğıthane Sadabad Sahnesi  ♦ Fısıltı Odası (Mimbaz Tiyatro’nun çocuk oyunu): 25 Ekim  Gaziosmanpaşa Sahnesi ♦ Geçit(Yeni Oyun): 22 ve 24 Ekim  Sultangazi Hoca Ahmet Yesevi Sahnesi ♦ Çinyo ile Markonyo (Wise Tiyatro’nun çocuk oyunu): 25 Ekim  Kadıköy Haldun Taner Sahnesi ♦ Zehir (Yeni Oyun): 22 ve 24 Ekim  Üsküdar Musahipzade Celal Sahnesi ♦ Ahududu (Tiyatro Kare’nin oyunu): 20 Ekim n Şatonun Altında (Fiziksel Tiyatro Araştırmaları’nın oyunu): 22 Ekim n Nihayet Makamı (Altıdan Sonra Tiyatro’nun oyunu): 24 Ekim CRR Genel Sanat Yönetmeni Cem Mansur: Tek başımıza çalıp oynamak istemiyoruz
IŞIL ÇALIŞKAN Cem Mansur, orkestra şefi olarak bilinmesinin yanı sıra bir yıldır Cemal Reşit Rey (CRR) konser salonunun Genel Sanat Yönetmenliği’ni yürütüyor. 2 Ekim’de İstanbul Devlet Senfoni Orkestrası’nın konseriyle açılışı yapan CRR’nin ekim ve kasım programı da dinleyicilerle paylaşıldı. Bu yıl da renkli bir seçki sunan Mansur ile pandemi koşullarında gerçekleştirilecek sezonu ve işsiz kalan müzisyenlerin akıbetini konuştuk. ► Cemal Reşit Rey’i 2 Ekim’de İstanbul Devlet Senfoni Orkestrası’nın konseriyle açtınız. Her zamankinden farklı bir açılış oldu. Bu kavuşmayı nasıl anlatırsınız? Uzun süre açılıp açılmayacağımız konusunda bir belirsizlik vardı. Kısıtlı bir sayıda açmaya karar verdik. Önlemlerimizi anlattığımız bir tanıtım filmi yaptık. Salonu 263 kişiye indirdik ve sadece ekim ve kasım ayları için programımızı duyurduk. Bunun sebebi önümüzü görebilmek. Tabii ki aralık programımız hazır ama şu anda belirsizlik sürüyor. B, C, D planlarımız var. En kötü ihtimal izleyicisiz bir şeyler yapabiliriz. Devlet Senfoni Orkestrası konserleri de başladı. Burası Atatürk Kültür Merkezi inşaatı bitene kadar onları burada misafir ediyoruz. Çoğu konserleri için. ► Klasik müzik dinleyicisinin orta ve orta yaş üstü olduğu düşünülürse buna yönelik bir planlama yaptınız mı? 65 yaş üstüne saat 20.00’den sonra hala sokağa çıkma yasağı varmış. Güçleri onlara yetebiliyor tabii. Pandeminin en korkunç zamanlarında bile eve kapanmak gerekirken paralar malum yerlere gittiği için gençlerin çalışması gerekti. O da bu insanların üzerinde kaldı. Sanki zehirli maddelermiş gibi… Hafta içi olan bazı konserleri saat 18.00 ve 20.00’de yapalım ki 65 yaş üstü 18.00’deki konserden evlerine dönebilsin diye düşündük. Daha kısa konserler olacak. 1 saati geçmeyecek, minimum temaslı olacak. El programı, vestiyer olmayacak. Biz eskiden insanların salonlarda daha fazla zaman geçirmesine yönelik çalışıyorduk. Şimdi daha az vakit geçirmelerine yönelik çalışıyoruz. ► Nefeslilerin yakın mesafede bulaş riskinin arttığı ispatlandı örneğin. Pandemi sanatçı seçiminizi ne yönde etkiledi? Çok büyük orkestralar olmayacak, bu belli. Yurt dışı seyahatlerini mümkün olduğu kadar az insanın yurt dışından gelmesi ve döndüklerinde karantinaya girmek zorunda olmayacakları ülkelerden seçtik. Onun dışında yine her zamanki gibi klasik, caz, Türk müziği gibi mümkün olduğu kadar çeşitli bir program sunmaya çalıştık. Malum Beethoven’in 250’nci doğum yıl dönümü. Onunla ilgili epey bir programımız vardı. Onları küçültmek zorunda kaldık. Ama küçültülmüş bir Beethoven yılı kutlaması bile bence ilginç olacak. Müzisyen için her yıl Beethoven yılı zaten ama bu büyük insanın sihrini insanlarla paylaşmak ve üzerine düşünmek için bir fırsat. Kısacası çeşit ve kaliteden ödün vermeden güzel bir programın ortaya çıktığına inanıyorum. TEK BİR NOTAMIZ BİLE “YAPTIM OLDU” DEĞİL ► Pandemiyle birlikte müzisyenlere yönelik süreç daha da zorlaştı. İşsiz kalan müzisyenler için bir CRR’de bir proje var mı planda? Belediyenin yazın bir destek projesi vardı fakat açık alanlarda, parklarda yapılanlar klasik müzik yapan insanları dışladığı için o desteğin mecburen biraz dışında kaldılar. Yapılabilecek şeyler var. Konserler, kayıtlar, canlı yayınlar… O konuda elimizden geldiğince destek olmaya çalışıyoruz. Fakat yapılabilecek şeyler var. Konserler, kayıtlar, canlı yayınlar… O konuda elimizden geldiğince destek olmaya çalışıyoruz. Fakat Türkiye’de düzenli birkaç senfoni orkestrası kurulmadan bunu yüzde yüz düzeltemeyeceğiz. İngiltere’deki profesyonel müzisyenlerin yüzde 64’ü farklı bir meslek için eğitim alıyor durumda şu an. Bilet parasına muhtaç olmadığın ve bilet parasına ihtiyaç duymadığın bir düzen büyük bir lüks. Kamu parası kullanılıyor bunun için ve onun hakkını vermemiz de çok önemli. Ben bunu bir sorumluluk olarak görüyorum. Biz vergi veren vatandaşın parasıyla iş yapıyoruz. Çaldığımız tek bir nokta bile ben yaptım oldu ile yetinmemeli. 300 YIL ÖNCESİNİN MÜZİĞİNİ KULLANIYORUZ ► Bu son genelgede müziğin tiyatro, opera ve balenin içinde yer alamamasını nasıl değerlendiriyorsunuz? Bana unuttular gibi geldi ama neye göre konserler yasak diğerleri değil dendi bilmiyorum. Bir toplumu Uygar bir toplum olma iddiasında olabileceği en önemli şeylerden biri. Bir ihtiyaç mı lüks mü? Eğlencelik miyiz? Eğlenceliksek bu günlere iyi gelmişiz diyorum ben. 300 yıldır aynı eserlerin insanlara bu kadar bir şey verebiliyor olması sorgulanmalı. 10 yıl öncesinin televizyonunu kimse kullanmıyor. 300 yıl öncesinin müziğini kullanıyoruz. Hiçbir alanda insanlığa bu kadar büyük bir katkı yok.  ► Pandemi sürecindeki müziksizlik durumunun topluma yansıması nasıl olacak sizce? Bence zaten asıl problem sanatçının emeğinin bedava görülmesi. Açarım YouTube’u izlerim kültürü ilginç. Bunu üreten insanlar çok uzun bir eğitim sürecinden geçiyor. Ve iş yapıp evlerinin kirasını, çocuklarının masraflarını ödemek zorundalar. Bu bir gerçek. Müzisyenler kanatlı küçük gülümseyen yaratıklar değil. Ekmek elden su gölden gibi algılanıyor nedense… Biz çevrimiçi erişim bileti konusunu düşündük mesela. Onun yasal zeminini oluşturamadığımız için şu anda çevrimiçi erişimi ücretsiz yapıyoruz fakat ilelebet ücretsiz olmaması gerektiğini düşünüyorum. Konserlerde insanlardaki o açlığı gördüm. İnsanların kapalı mekânlara gelmekten tedirgin olabileceğini tahmin edebiliyorum fakat bütün önlemlerin alındığı bir dünyada evine tamamen kapanıp enfekte olan insanlar tanıyorum. O da bir çare değildi. Dolayısıyla ben dinleyicilere ihtiyacımız olduğunu düşünüyorum. Biz tek başımıza çalıp oynayacağımız bir dünya istemiyoruz. Onun bir anlamı yok. ► Müzisyenler bu süreçte genel olarak örgütsüzlükten yakınıyor. Müzisyenler bu dipsiz kuyudan nasıl çıkabilir? Müzisyenleri aktif kılmak ve onlara iş verme konumunda olan insanların bunu kendilerine mesele etmeleri çok önemli. Müziği destekleyen sponsorların… Sadaka istemek değil bu, bu mesleği hayatta tutmak ve insanlara güncelliğini hatırlatmakla alakalı. ► 48. İstanbul Müzik Festivali için yeni bir orkestra kurdunuz. Festival Orkestrası… Yarın çevrimiçi yayınlanacak konserin kaydı Tophane-i Amire’de çekildi. Nasıl bir tecrübeydi? Tophane-i Amire ile ilgili benim epey bir tecrübem var. İki festival yapmıştım orada. Akbank Oda Orkestrası’nın hayatta olduğu yıllarda. Çok büyülü bir mekân. Akustik tabii ki hamam gibi. Biz bunu seyircisiz yaptık. Festival Orkestrası 23 kişiydi. Ortasına orkestraya yerleştirdik. Etrafında çok özgür bir kamera hareketi olabilmesi için. Oradaki amaç yine devletin sürekli kadrosu olmayan arkadaşları davet ettik. Birinci kriterimiz oydu. 23 kişilik orkestranın 13’ü benim Türkiye Gençlik Filarmoni’den tanıdığım arkadaşlardı. İzleyicisiz bir şey yapmak onun 1 - 1 buçuk ay sonra izleneceğini bilmek de tuhaf bir his. *** CRR EKİM’DE HER TELDEN ÇALIYOR 22 Ekim / 18.00: Müzeyyen Şarkıları 23 Ekim / 18.00:İstanbul Devlet Senfoni Orkestrası 24 Ekim / 13.00: Barış Ormanı Çocuk Operası 25 Ekim / 17.00: Coşkun Karademir Bir Nefes 28 Ekim / 20.00: Volken Öktem feat Sibel Köse 29 Ekim / 18.00 Cumhuriyet Bayramı Özel Konseri 30 Ekim / 18.00 İstanbul Devlet Senfoni Orkestrası ‘Ne düşünüyorsun?’
Dijital flörtleşmeyle ilgili yazılarda, belgesellerde bir artış var. Dijitalleşme, duyguların yaşanmasını ve ilişkileri nasıl etkiliyor? Sevgililerin birbirlerine sık sık “Ne düşünüyorsun?” diye sormaları her şeye rağmen değişmemiş gibi görünüyor, hatta artmış bile olabilir. Âşık kişi, bu soruyu sorarken sanki beklediği bir yanıt vardır, tedirgindir de aynı zamanda. Psikanalist Darian Leader’a göre bu yapılacak en büyük hatalardan biri. Yanıt sıklıklıkla “Hiçbir şey” olur ya da o anlama gelecek başka bir şey. Soruyu soranın tedirginliğini fark ederse kişi, “Seni” gibi uydurma yanıtlar da verebilir belki. İki taraf açısından da sıkıntılı bir andır bu. Çünkü ‘öteki kişi’nin mahrem alanına bir müdahalede bulunulmuştur, sanki iç dünyasında bile yalnız kalamayacağını düşünebilir kişi. Daha fenası, o soru kişiye yöneltildiğinde, o kişi kendi yalnızlığını hatırlar, âşık olduğu kişi için gerçekte bir öteki olduğunu. Akış bozulur. Böyle bir soru, kendi içinde bir talep de taşır, bir sahip olma endişesini… Dairan Leader, ‘Kadınlar Neden Yazdıkları Her Mektubu Göndermezler’ kitabında uzun uzadıya kadın ve erkek arasındaki bu etkileşimi irdeliyor. Darian Leader, bu kitabı 1996’da yayımlamış, 90’lardaki deneyimlerden yola çıkarak yazdığını düşünürsek, günümüzde durum sosyal medyanın etkisiyle ne kadar değişmiş olabilir? Kitabın başlarında, satıcıların kadınlara ve erkeklere dair şöyle bir bilgiye sahip olduğunu yazmıştı: “Eğer bir erkeğe ceket satmak is­tiyorsanız şehirdeki ya da Wall Street’teki herkesin bundan giy­diğini söyleyebilirsiniz, ama eğer bir kadına satmak istiyorsa­nız, tersine, bu ceketten başka kimsede olmadığını söylemek daha uygun olur.” Hâlâ böyle mi? Ya da erkeklerin çoğunun hediye paketini saklamadığı, paketten çok hediyeyle ilgilendiği, kadınlarınsa genellikle paketi saklama eğiliminde olduğu, hediyenin kendisinden ziyade sembolik anlamıyla ilgilendiklerine dair tespitleri çürütecek elbette çok fazla istisna olduğuna eminim. Sonuçta genelleme yapmak her zaman riskli, ama Darian Leader’ın anlatmaya çalıştığı şey, Lacan’ın da altını sık sık çizdiği ‘kadınlığa’ dair bir mesele. İnsan ruhunda önceden programlanmış bir kadın temsili bulunmazken erkeğin aklındaki kadın fikrinin toplumda egemen olmaya devam edişi, açmazı daha da derinleştiriyor. Ama günümüzde feminist teori ve çalışmalar, bu meseleyi epeyce bir kuşatmış ve ufuk açıcı yorumlarla başka bir noktaya taşımış durumda. Aslında psikanaliz ve psikoloji, daha yeni yeni ’kadın’ meselesine dair erkek bakışından bağımsız bir bakış ve yorum getirmeye başladı, sınırlı da olsa. Freud’un ‘karanlık kıta’ diye tanımladığı ‘kadın cinselliği’ne dair tespitleri bugün çokça tartışılıyor. Örneğin ‘histeri-kadın’ eşlemesinin yanlışlığı, kadınlara yönelik yapılan diğer başka genellemeler, ‘penis haseti’yle ilgili tespitler ve daha pek çok şey… Freud’un ‘erkek cinselliği’ni çok da fazla inceleme nesnesine dönüştürmemesi de bir başka mesele. Yazının başındaki soruya gelirsek, eğer bir erkek “Ne düşünüyorsun?” diye soruyorsa, orada bir korkunun, kadına dair korkunun izini görebiliriz, Freud’un ‘karanlık kıta’ diye tanımladığı… Bir yerde gizem varsa, korku da vardır, denetlenemeyen, kontrol edilemeyen. Sadece erkekler de değil sanki, bazen kadınlar da ‘kadın’dan korkarlar. Dairan Leader’ın tespiti bu açıdan anlamlı: Erkekler, bağımsız ve güçlü bir kadın gördüklerinde ya hayran olurlar (ki, bu bir savunmadır), ya da dehşete kapılırlar. Ama erkeklerde de kadınlarda da ortak olan şey, tamamlanmamış ve tamamlanmayacak olmaları. Aşkı ve insanı gizemli yapan da hep bu eksiklikler olacak, dijitalleşse de, dijitalleşmese de… 9 Kere Leyla'nın yayın tarihi netleşti
Yazarlar Karşıyaka’da buluşuyor
Netflix yeni Türk yapımlarını tanıttı
Netflix ekibi, Türkiye'de üretilecek ve 190 ülkede aynı anda yayına girecek yeni projelerini, önümüzdeki günlerde izleyici ile buluşacak yapımlarını tanıttığı içerik sunumunda duyurdu. Netflix'in Türkiye Orijinal İçerik Direktörü Pelin Diştaş, "Netflix olarak, Türkiye'nin içerik gücü ile dünyanın etkileyici kültürleri arasında yer aldığına inanıyoruz. Ülkemizde üretilen orijinal yapımların dünyanın dört bir yanında elde ettiği başarılar da bu inancımızı destekliyor. Bu nedenle Türkiye'deki içerik yatırımımızı yeni orijinal yapımlara imza atarak arttırmak bize büyük heyecan veriyor. Türkiye'nin özgün ve güçlü hikayelerini 190 ülkeye anlatmaya devam edeceğiz." dedi. Türkiye'nin sanatçıları ile yaptıkları işbirliğini artarak sürdüklerini belirten Netflix Orta Doğu, Kuzey Afrika ve Türkiye İçerik Alımları Direktörü Nuha Eltayeb ise "Her geçen gün daha da genişleyen orijinal film kütüphanemiz ve farklı türlerdeki yapımlarla zenginleşen lisanslı içeriklerimizle birlikte üyelerimizin hayatına daha fazla mutluluk katmak için çalışıyoruz. Bugün duyurusunu yaptığımız yeni projeler, bu çabamızın ve Türkiye'de üretilen yapımlara yönelik duyduğumuz heyecanın en net göstergelerinden biri" diye konuştu. NELER VAR? Fatma  Sıradan bir temizlikçi olan Fatma, kayıp kocası Zafer'i ararken beklenmedik bir cinayet işler. Bu olay, onu bir "temizlikçi" olarak kendisinden hiç şüphe edilmeyen görünmez bir katile dönüştürür. Yükselen yeteneklerden Özgür Önürme'nin kaleme aldığı ve Özer Feyzioğlu ile yönetmen koltuğunu paylaştığı psikolojik drama mini dizisi Fatma'nın başrollerinde Burcu Biricik ile birlikte Uğur Yücel, Mehmet Yılmaz Ak, Hazal Türesan, Olgun Toker, Gülçin Kültür Şahin, Deniz Hamzaoğlu ve Çağdaş Onur Öztürk rol alıyor. Fatma'nın 2021'de yayınlanması planlanıyor. 50m2  BKM'nin yapımcılığını üstlendiği, senarist Burak Aksak'ın, Selçuk Aydemir'le birlikte yönetmen koltuğunda oturduğu dizinin başrolünde Gölge karakteriyle Engin Öztürk'ü görüyoruz. Dizi 27 Ocak 2021'de tüm dünya ile aynı anda Netflix'te yayınlanacak. İkinci bir şansı elde etmek kolay ama onu değerlendirmek sandığımızdan daha zordur. Gölge, kendisini büyüten Servet Nadir'in kirli işlerini yapmaktadır. Çocukluğuna dair hiçbir şey hatırlamayan Gölge, kendisini geçmişe bağlayan fotoğrafın peşinde koşmaktadır. Fotoğraftakilerin kim olduğunu araştırdıkça aslında bir yalanın içinde yaşadığını anlar. Servet Nadir'in sırlarıyla beraber kaçan Gölge, Güzelce Mahallesindeki 50 metrekarelik terzi dükkanına sığınır. Mahalleli onu ölen terzi Adil'in oğlu Adem zanneder. Karanlık geçmişinin köşeye sıkıştırdığı Gölge'nin gidecek başka bir yeri yoktur ve yeni kimliğiyle 50 metrekarelik terzi dükkanında yaşamaya başlar. Ne kadar zorlu olsa da mahalle Gölge'yi, Gölge de mahalleyi değiştirecektir. Mücadele Çıkmazı  Oyuncu Çağatay Ulusoy'un başrolünü Emir Ali Doğrul ile paylaştığı, OGM Pictures tarafından hayata geçirilen filmin yönetmen koltuğunda Can Ulkay otururken, senaryosu ise Ercan Mehmet Erdem'e ait. İstanbul'un eski binaları, sokakta koşturan çocukları, yan yana dükkanlarıyla bezeli, adına yakışır bir ara sokağı... Mehmet, her gün gördüğümüz ancak gündelik hayatın telaşıyla dikkat etmediğimiz, farkedemediğimiz kağıt toplayan gençlerden biridir. Mahalledeki çöp toplama deposunu işleten Mehmet'in en büyük destekçisi ise onlara çocukluktan beri kanat geren Tahsin Baba'dır. Bir akşam iş dönüşü en yakın arkadaşı Gonzales'in çekçek çuvalından hayatlarının orta yerine 8 yaşındaki Ali isimli bir çocuk düşer. Mehmet bir yandan Ali'yi ailesine kavuşturmaya çalışırken, bir yandan da Ali ile ayrılmaz bir ikili olacaklardır. Mücadele Çıkmazı, 15 Mart 2021'de tüm dünyayla aynı anda sadece Netflix'te yayınlanacak. 9 Kere Leyla  Ezel Akay imzalı bir orijinal Netflix filmi... Başrollerinde Haluk Bilginer, Demet Akbağ, Elçin Sangu, Fırat Tanış ve Alican Yücesoy yer alıyor. Bir evlilik, iki aşk, üç bela, Dokuz Kere Leyla... Adem (Haluk Bilginer), güzeller güzeli metresi Nergis (Elçin Sangu) için Leyla (Demet Akbağ) ile 20 yıllık evliliğini bitirmeye karar verir. Ancak Leyla'dan doğal bir yolla kurtulması neredeyse imkansızdır. Diğer yandan bu duruma bir çözüm bulamazsa, yasak aşkı Nergis, çok yakında parmaklarının arasından kayıp gidecektir. Üstelik Adem tüm bu aşk trafiğininin arasında kendisine ait antika el yazmasının peşinde olan Mahdum Bey (Fırat Tanış) ve kıskanç avukatı Haris (Alican Yücesoy) ile de uğraşmak zorundadır. 9 Kere Leyla, 4 Aralık 2020'de sadece Netflix'te yayınlanacak. Azizler Gençlik yıllarının artık sonuna gelen Aziz, hayatından hiç memnun değildir. Yıllardır sevmediği bir işte çalışmaktadır ve gençliğinde kendisi için kurduğu mesleki hayallerden oldukça uzaktır. Sevgilisi Burcu ile dört yıldır süren ilişkisinin ise artık sonlanması gerektiğini fark eder... Yalnız kalmaya, kendisiyle vakit geçirmeye, özgürleşmeye duyduğu ihtiyaç her geçen gün artmaktadır. Sonunda, en çaresiz anında, karşısına beklenmedik bir fırsat çıkar, ancak Aziz'in tehlikeli bir yalan söylemesi ve bu yalanı sürdürmesi gerektirmektedir. Katlanmak zorunda kalacağı sonuçlar, Aziz'in hayatını büsbütün değiştirecektir. Berkun Oya'nın kaleme aldığı filmin başrollerinde Engin Günaydın'a Haluk Bilginer, Binnur Kaya, Öner Erkan, Fatih Artman ve İrem Sak gibi birbirinden yetenekli isimler eşlik ediyor. Azizler, 8 Ocak'ta Netflix'te. Türkçe içeriklere yatırım yapmaya devam eden Netflix, kısa süre içinde yapımına başlanacak yeni orijinal projelerini de duyurdu: Bir Denizaltı Hikayesi  Başrolünde Kıvanç Tatlıtuğ'un yer aldığı, yönetmenliğini ise Tolga Karaçelik'in üstlendiği aksiyon-macera türündeki dizinin yazar kadrosunu ise Jason George önderliğinde Atasay Koç, Cansu Çoban ve Sami Berat Marçalı oluşturuyor. OGM Pictures yapımcılığında hayata geçecek olan dizi, denizaltında araştırma görevine katılmaya hazırlanan, özgür ruhlu dalış eğitmeni ve deniz biyoloğu Arman'ın hikayesini konu alıyor. Dünyayı vuran bir doğa felaketinin sonucunda, Arman ve bilim ekibinin hayatta kalmak için bir askeri denizaltısına binmesi gerekir. Arman ve ekibi, neler olup bittiğini anlamaya çalışırken bir yandan da bu askeri denizaltının gerçek görevinin ne olduğunu araştırır. Her şeyin sonunda kendini, ekibini ve aslında çok daha fazlasını kurtarma yolunda başarılı olabilecek miydi? Uysallar Mimar Oktay Uysal ailesinden gizli olarak bir punk hayatı sürmeye başlar. Ancak o sırada eşi, iki çocuğu ve babası da kendi gizli dünyalarını kurmanın peşindedir. Uysal ailesinin yalanlarla dolu bir evi, Oktay'ın da inşa etmesi gereken bir hapishanesi vardır. Ailene karşı kendin olabilmek mümkün müdür yoksa herkesin ikinci bir hayata mı ihtiyacı vardır? Ay Yapım tarafından hayata geçirilecek olan Uysallar'ın senaryosu Hakan Günday'ın güçlü kaleminden çıkarken, yönetmen koltuğunda ise Onur Saylak oturacak. Pera Palas'ta Gece Yarısı Charles King'in aynı adlı ödüllü kitabından uyarlanan "Pera Palas'ta Gece Yarısı" bir Red Arrow Studios şirketi olan Karga Seven Pictures tarafından hayata geçirilecek. Elif Usman'ın kaleme aldığı yapımın yönetmen koltuğunda ise yine Karga Seven'dan Emre Şahin yer alıyor. Sekiz bölümden oluşan dizi, genç bir gazeteci olan Esra'nın İstanbul'daki efsanevi Pera Palas Oteli ile karşılaşmasını konu alıyor. Otel hakkında yazı yazmak üzere görevlendirilen Esra, yanlışlıkla tarihi odalardan birinin 1919 yılına açılan bir kapı olduğunu keşfeder. Geçmişe doğru bir yolculuk yapar ve modern Türkiye'nin kurucusu Mustafa Kemal Atatürk'e karşı düzenlenen siyasi bir komplonun ortasına düşer. Artık Esra, kurnaz otel müdürü Ahmet ile birlikte Türkiye tarihinin akışını ve geleceğini korumak zorundadır. Ancak, Esra, İstanbul'un en çılgın kulübünün sahibi, yakışıklı ve gizemli Halit ile tanışır tanışmaz, 1919 İstanbul'unda hiçbir şeyin göründüğü gibi olmadığını ve kimsenin aslında söylediği kişi olmadığını anlar. Kuş Uçuşu Dünyada hala karar verici pozisyonlarda duran X kuşağıyla, yeni gelmekte olan Z kuşağının çarpışmasını anlatan Kuş Uçuşu, Netflix'in favorileri arasına yerleşen Aşk 101'in yaratıcısı, sevilen yazar Meriç Acemi tarafından kaleme alındı. Dizinin yapımcılığını ise Ay Yapım üstleniyor. X kuşağı yeni dünyayı, sosyal medyayı, yeni mecraları ve iş kollarını anlamaya çalışırken, asıl büyük değişikliğin farkında değiller. Bakış açıları, yaklaşımlar ve hedefe giden yolun yürünme şekli bambaşka artık. Yukarılara tırmanırken, çok çalışmanın erdemine güvenmek yerine "kuş uçuşu" gitmeye çalışan Aslı'yı izleyeceğiz. Hikaye, hedefine güdümlenmiş, en üstteki koltuğa oturabilmek, masadaki önemli kişi olabilmek için mücadele eden Aslı'nın, yeni dünyanın yöntemleriyle kazanıp kazanamayacağını sorgulayacak. Kod Adı: Kulüp Yapımcılığını Saner Ayar ve Ayşe Durmaz ile birlikte O3 Medya'nın üstlendiği dizinin, yönetmen koltuğunda ise Zeynep Günay Tan ve Seren Yüce oturuyor. Dizinin senaryosu ise Necati Şahin önderliğinde, Ayşin Akbulut, Serkan Yörük, Bengü Üçüncü, Rana Denizer'den oluşan kadronun güçlü kalemine ait. Ünlü oyuncular Gökçe Bahadır, Barış Arduç ve Salih Bademci'nin başrolünde yer aldığı, 1955 İstanbul'unda geçen hikaye, dönemin devrim yaratan gece kulübünde çalışan eski mahkum Matilda ve hapisten çıktığı güne kadar kendisinin varlığından habersiz olan kızı Raşel'in yaşam macerasını anlatıyor. Matilda bir yandan kızı Raşel ile ilişkisini düzeltmeye, onu Pera'nın belalı yakışıklısı Fıstık İsmet'ten uzak tutmaya çalışacak; bir yandan da gece hayatındaki meslektaşları olan cesur patronu Orhan, kıskanç yönetici Çelebi ve vizyoner sanatçı Selim'in egolarını yönetmeye uğraşacaktır. Müşteriler için cennet, çalışanlar için bir cehennem olan Kulüp, Matilda'nın gelişiyle yepyeni bir ruha bürünecek; her biri kendi hikayesinin "öteki"si olan karakterlerimiz için bir yuvaya dönüşecektir. Belki de en güzel aile, ailesizlerin kurduğudur. Erşan Kuneri Cem Yılmaz'ın hem yaratıcılığını ve yönetmenliğini yaptığı, hem de başrol koltuğunda oturduğu sitcom dizinin yapımcılığını ise Cmylmz Fikirsanat üstleniyor. Erşan Kuneri 70'ler erotik sinemasında ortalığı kasıp kavurmaktadır. Her şey yolunda, keyfi yerindeyken erotik sinemada nasıl başarılı olduysak başka türleri de denemeliyiz fikri ile sektörden partnerleri Alev, Altın Oran, Miki Muammer, Seyyal, Kaya Akın (a.k.a İbrahim Tumtum), Firdevs ve Payro Kemal ile radikal bir film maratonuna koşmaya karar verirler.... Erşan Kuneri, acaba İran sinemasından, İtalyan romantik dönemine mi girecek, teen slasher korkulardan, sosyal içerikli dramalara mı kayacak, Ortaçağ intikam filmlerinde at mı koşturacak (at mı?) yoksa Hong Kong'a mı göz kırpacak? 8 bölümlük bu macerada girilmedik yer bırakmayacak Erşan'ı hasretle bekliyoruz. 1976 diyoruz ve başlıyoruz... Sen Hiç Ateş Böceği Gördün mü? Yılmaz Erdoğan tarafından kaleme alınan, sahnelendiği yıllarda ödül ve gişe rekortmeni olarak tiyatro klasikleri arasına giren ''Sen Hiç Ateşböceği Gördün Mü?'' 18 yıl sonra aynı isimli modern uyarlaması ile filme dönüşüyor. 1948 yılında İstanbul'da üstün zekalı bir çocuk olarak dünyaya gelen Gülseren'in, ailesiyle birlikte bulunduğu çevreye ayak uydurabilme çabalarını anlatırken, diğer yandan da Türkiye'nin bir dönemine ayna tutuyor. Yönetmen koltuğunda Andaç Haznedaroğlu'nun oturduğu filmin oyuncu kadrosunda, Patron karakteriyle Yılmaz Erdoğan ile beraber Ecem Erkek, Engin Alkan, Devrim Yakut, Merve Dizdar, Ushan Çakır ve Bülent Çolak yer alıyor. '96 Yazı Kim kendilerini keşfeden gençlere ait bir yaz aşkı hikayesini kaçırmak ister ki? OGM Pictures yapımcılığında, sevilen yönetmen Ozan Açıktan imzalı film, 2021'in Haziran ayında Netflix'te yayınlanacak. Türkiye'nin güneyinde 1996'nın yaz aylarında geçen hikaye, rüzgar, kayalık uçurumlar, sonsuz dalgalar arasında aşk ve yaşamla tanışan ve eninde sonunda hüznü de tadacak bir grup gencin hikayesini konu alıyor. Her yıl ailesinin yazlığına giden Deniz için bu yıl farklıdır. Artık 16 yaşına girmiş aşka dair yeni duygular ve yeni deneyimler yaşamak istemektedir. Deniz Aslı'ya yakınlaşmaya çalışırken, aynı mahallenin ortalığı kasıp kavuran, son derece yakışıklı ve sportif genci Burak'ın da Aslı'yla ilgilendiğini fark eder. Her karakterin midesinde uçuşan kelebekleri izlerken, aynı zamanda ilk kalp kırıklığına ve ergenliğin başlangıcına şahit olacağız. Filmin başrollerinde Ece Çeşmioğlu, Fatih Şahin, Halit Özgür Sarı, Aslıhan Malbora, Süreyya Güzel ve Kubilay Tunçer yer alıyor. Beni Çok Sev Dünya çapında popülerlik kazanan 7. Koğuştaki Mucize filminin yönetmeni Mehmet Ada Öztekin'den yepyeni bir yapım. Başrollerinde yer alan Sarp Akkaya ve Songül Öden'e, Ercan Kesal, Aleyna Özgeçen, Füsun Demirel, Güner Özkul ve Ushan Çakır eşlik ediyor. Bir yandan Konya kapalı cezaevinde gardiyan olarak çalışan Sedat, öte yandan aynı hapishanede mahkum olarak yatan Musa. Bir gün Sedat'a verilen yeni görevle iki erkek Musa'yı bir günlüğüne cezaevinden çıkararak Musa'nın köyüne kızını ziyaret etmesi için yola çıkarlar. Musa 14 yıldan sonra ilk kez eski karısını, annesini ve kendisini yabancı gibi gören kızı Yonca ile karşılaşır. Baba-kız bir gün boyunca ne kadar da birbirlerine yabancı olsalar da 14 yıl hiç geçmemiş gibi harika vakit geçirirler. Ama Musa'yı rahatsız eden bir durum vardır, yanlış giden bir şey, bir his.. Alzheimer olan annesi gece yanına gelir ve bir anda hiç hasta olmamış gibi onu en derin yerinden vuracak acı gerçekleri açıklar. Yonca gerçek kızı değildir, kızı öldürülmüştür. Musa'nın hapishaneye dönmesi gerekir, ama ne kadar acıtsa da kızının başına ne geldiğini öğrenmek zorundadır. Piyanist Emre Yavuz’un ilk albümü ‘Rachmaninoff’ çıktı
Avrupa’da kariyer yapan piyanist Emre Yavuz ilk albümü ‘Rachmaninoff’u TYXart etiketi ile yayınlandı. Emre Yavuz’un uzun zamandır üzerinde çalıştığı bu albüm 20. yüzyıla damgasını vuran Rahmaninov’a bir saygı niteliği taşıyor. Ünlü Rus piyanist ve besteci Rahmaninov, Yavuz’un kariyerinde önemli bir yere sahip.  Emre Yavuz, gerçekleştirdiği ‘Beethoven Turnesi’ ile ‘Uluslararası Rahmaninov Turnesi’ ve aldığı ödüllerle geçtiğimiz yıllarda adından övgü ile söz ettirmişti. Bösendorfer Sanatçısı piyanist Yavuz; 15. Viyana Uluslararası Piyano Yarışması birinciliği ve Schubert Özel Ödülü’nün, 13. Uluslararası Schubert Piyano Yarışması üçüncülüğü ve Kissingen Piyano Olimpiyatları birinciliğinin de sahibi. Yurt dışında da sanat ve medya kuruluşları tarafından desteklenen Yavuz, ülkemizde de verdiği konserlerle ve ‘Sanatta Üstün Yetenekli Çocuklar Yasası’ndan yararlanan son ‘Harika Çocuk’ olarak da tanınıyor. ALBÜM, 2019’DA KAYDEDİLDİ Emre Yavuz, Rus besteci Sergey Rahmaninov’un eserlerini seslendirdiği; yurt içi ve dışında düzenlenen resital, oda müziği ve orkestralı konserleri kapsayan Uluslararası Rahmaninov Turnesi’ne bestecinin doğum yıldönümü olan 1 Nisan 2018’de bir resitalle başlamıştı. Türkiye ve Avrupa’da çok sayıda şehirde verdiği konserlerde çaldığı eserlerin yorumlandığı albümde Rahmaninov’un 2. Piyano Sonatı (Op. 36) ve 10 Prelüd (Op.23) eserleri yer alıyor. Albüm, 2019 Aralık ayında Bösendorfer’in Viyana’daki piyano fabrikasında kaydedildi. Kayıtta Bösendorfer’in yeni ‘Vienna Concert’ modeli kullanıldı. Albümün kitapçığında hazırlık sürecini ve eserler hakkında bilgileri de görmek mümkün. Türkiye ve Avrupa’da sanatçının konserlerinde satışa sunulan ‘Rahmaninoff’ ayrıca online müzik platformlarından da dinlenebilecek. CD şu anda buradan satın alınabiliyor. Sinema destekleri için başvuru tarihleri açıklandı
Kültür ve Turizm Bakanlığınca, 2021'de verilecek sinema destekleri için başvuru ve değerlendirme tarihleri açıklandı. Anadolu Ajansı'nda yer alan haberde Sinema Filmlerinin Değerlendirilmesi ve Sınıflandırılması ile Desteklenmesi Hakkında Kanun kapsamında gelecek yıl verilecek farklı destek türleri için başvuran yapımlar, sinema sektör temsilcilerinden oluşan 8 kişilik Destekleme Kurulunca incelenecek. Proje geliştirme desteği, animasyon film yapım desteği, kısa film yapım desteği, senaryo ve diyalog yazımı desteği için 9 Kasım 2020'ye kadar yapılacak başvurular Ocak 2021'de değerlendirilecek. Yerli film gösterim desteği için 7 Aralık 2020'ye kadar alınacak başvurular da Ocak 2021'de görüşülecek. Uzun metraj ve ortak yapım destekleri iki dönemde alınacak İlk uzun metrajlı kurgu film yapım desteği, uzun metrajlı sinema film yapım desteği, dağıtım ve tanıtım desteği, ortak yapım desteği ve çekim sonrası destekleri için başvurular 2021'de iki dönemde ele alınacak. Buna göre, 7 Aralık 2020'ye kadar alınacak başvurular Mart 2021'de; 8 Aralık 2020 - 30 Haziran 2021'deki başvurular ise Eylül 2021'de görüşülecek. Belgesel film yapım desteği için 28 Aralık 2020'ye kadar yapılacak başvurular, Nisan 2021'de ele alınacak. Bakanlık bu yıl animasyon film yapım, belgesel film yapım, dağıtım ve tanıtım, ilk uzun metrajlı kurgu film yapım, kısa film yapım, ortak yapım, proje geliştirme, senaryo ve diyalog yazım, uzun metrajlı sinema film yapım, yerli film gösterim türlerinde 234 projeye toplam 46 milyon 428 bin lira destek sağladı. Geçen yılla karşılaştırıldığında sektöre verilen destek yüzde 22 oranında artırılarak bugüne kadar verilmiş en yüksek destek tutarına ulaştı. Amida Höyük'teki kazılarda 1800 yıllık kalorifer sistemi bulundu
İlk yerleşimin M.Ö. 6100 yıllarında Genç Neolitik döneminde başlandığı belirlenen Diyarbakır'ın kalbi olarak adlandırılan Amida Höyük'te yapılan kazılarla tarihi eserler ortaya çıkıyor. DHA’da yer alan habere göre, kazılarda daha önce Artuklu Sarayı'nın divanesi, kabul salonu, gizli kaçış tüneli ve bazı bölümlerini ortaya çıkardıklarını söyleyen Dicle Üniversitesi Eğitim Fakültesi Öğretim Üyesi ve kazı ekibi başkanı Doç. Dr. İrfan Yıldız, şimdi ise 1800 yıl öncesinde yapılan kalorifer sistemini tespit ettiklerini açıkladı.  Hurri-Mitanniler, Urartular, Persler, Romalılar, Emeviler, Abbasiler, Mervaniler, Selçuklular, Artuklular ve Osmanlı'nın da aralarında yer aldığı birçok medeniyete ev sahipliği yapan Diyarbakır'ın tarihi Suriçi'ndeki 8 bin yıllık Amida Höyük'teki arkeolojik kazılar devam ediyor. Kültür ve Turizm Bakanlığı bünyesindeki Kültür Varlıkları ve Müzeler Genel Müdürlüğü'nce sürdürülen çalışma kapsamında Amida Höyük'te bulunan Artuklu Sarayı'nın ve onlarca medeniyete ait izlerin ortaya çıkarılması için yapılan kazılar, 50 gönüllü arkeologla yürütülüyor. İLK YERLEŞİM GENÇ NEOLİTİK DÖNEMDE BAŞLADI Bugüne kadar yapılan kazılarda Amida Höyük'te ilk yerleşimin M.Ö. 6100 yıllarında Genç Neolitik döneminde başlandığı tespit edildi. Ancak sürdürülen kazı çalışmalarında Amida Höyük'ün M.Ö. 10-11 bininci yıllara kadar yerleşimin olduğuna dair kalıntıların bulunması hedefleniyor. Dicle Üniversitesi Eğitim Fakültesi Öğretim Üyesi ve kazı ekibi başkanı Doç. Dr. İrfan Yıldız, Diyarbakır'ın kalbi olarak adlandırılan Amida Höyük'ün üzerindeki Artuklu Sarayı'nda 2018 yılında Diyarbakır Müze Başkanlığı'nca çalışmalar başladığını söyledi.  GİZLİ KAÇIS TÜNELLERİ TESPİT EDİLMİŞTİ 2019'dan bu yana kazı çalışmalarının devam ettiğini söyleyen Yıldız, "Amida Höyük, hem Mezopotamya hem de Diyarbakır için önemli bir yerleşim yeridir. Amida Höyük'te bugüne kadar yaptığımız çalışmalarda günümüzden 8 bin yıl önce yerleşimin olduğu netleşti. Ama yapılacak çalışmayla yerleşim tarihinin daha ileri bir tarihe gideceğini düşüyoruz. Yerleşimin başladığı günden günümüze kadar kesintisiz olarak yerleşimin devam ettiği ender kentlerden biridir. Aslında biz Artuklu Sarayı diyoruz ama Artuklu Sarayı da Roma Sarayı üzerine inşa edilmiştir. Yaptığımız kazılarda Roma Sarayı'ndaki kalıntılar, Artuklu Sarayı'nın altında çıkıyor. Şimdiye kadar yaptığımız çalışmalarda Diyarbakır'da özellikle efsanelerde geçen gizli veya kaçış tünelleri tespit etmiştik. Sarayın kabul salonu ortaya çıkarılmıştı. Sarayın divanhanesi ki bu divanhaneyi Evliya Çelebi anlata anlata bitiremiyor, Anadolu'da bu divanhane gibi süslü bir divanhane görmediğini söylüyor. Bu Süslemelerin benzerini sadece Mısır'daki Kalavun Medresesi'nde gördüğünü söylemişti. Divanhane 1961-1962'deki kazılarda ortaya çıkarılmıştı. Daha sonra tekrar toprakla kapatılmıştı. Onu yeniden ortaya çıkardık" dedi.  ‘O GÜNKÜ ŞARTLAR İÇİN ÇOK GÜZEL BİR SİSTEM’ Arkeolojik kazı çalışmalarında, 1800 yıllık olduğu değerlendirilen su kanalları ve kalorifer sistemi bulduklarını anlatan Yıldız, "Bu yıl yaptığımız çalışmalarla özellikle divanhanenin doğusundaki aşmada Artuklu Sarayı'nın zemininin alt katına doğru devam ettiğimizde Roma döneminin kalıntıları çıktı. Roma döneminde mekanın zemini ince tuğlalarla döşenmiştir. Bu zeminin altında o günün ısıtma sistemi diyebileceğimiz sarayın doğu taraftanda bulunan hamamdaki sıcak suyun etrafı tuğlalarla yapılan kanallarla vasıtasıyla saraya dağıtılıyor. Bunu bir kalorifer sistemi olduğunu söyleyebiliriz. O günkü şartlar için çok güzel bir sistem. Doğudaki hamamda kanallar vasıtasıyla hamamın sıcak suyu sarayın mekanlarına dağıtılmış. Bir mekanda yaptığımız çalışmada o sistemin tamamını ortaya çıkardık. Diğer mekanlarda da ortaya çıkarılacak.  Genel itibarıyla baktığımız zaman pöhrem dediğimiz pişmiş topraktan bu suyun dağıtımı yapılmış. Ama bu yapıda daha erken bir tarihli sistem olduğu için kanallar vasıtasıyla sıcak su mekanlara dağıtılmış, mekanların ısıtılmasını sağlamak amacıyla ve ısı kaybını önlemek için de etrafında tuğlalar döşenmiş. Saraylarda bugüne kadar en iyi bilenen ısıtma sistemi Osmanlı döneminde yapılan İshakpaşa Sarayı'nda vardı. Roma Sarayı'ndaki bu sistem bölge için en erken tarihli sistem diyebiliriz" diye konuştu. Oscar ödüllü oyuncu Jeff Bridges, lenf kanserine yakalandığını açıkladı
Big Lebowski filmiyle hafızalara kazınan ABD’li oyuncu Jeff Bridges, hayranlarını üzen bir haberle gündemde. 70 yaşındaki Bridges, sosyal medya hesabından sağlık durumuyla ilgili bir gelişmeyi duyurdu. Lenf kanserine yakalandığını açıklayan Bridges, bunu Big Lebowski filmindeki karakterine gönderme yaparak anlattı. Bridges, “Dude’un söyleyeceği gibi… Yeni bir b.k ortaya çıktı. Bana lenfoma teşhisi koyuldu. Hastalık ciddi olmasına rağmen mükemmel doktorlara sahip olduğum için şanslı hissediyorum. Tedaviye başlıyorum ve size süreçle ilgili bilgi vermeye devam edeceğim” dedi. Kısa süre sonra ikinci bir mesaj paylaşan ünlü aktör, ABD’deki seçimlerle ilgili bir çağrı yaptı. Bridges, “Ailem ve arkadaşlarımdan gördüğüm sevgi ve destek için minnettarım. Dualarınız ve iyi dilekleriniz için teşekkürler. Hazır benimleyken, oy vermeyi lütfen unutmayın. Çünkü bu işte birlikteyiz. Sevgiler Jeff” ifadelerini kullandı. I’m profoundly grateful for the love and support from my family and friends.  Thank you for your prayers and well wishes. And, while I have you, please remember to go vote. Because we are all in this together. https://t.co/6sAU4MYixl  Love, Jeff Starman, True Grit ve The Last Picture Show gibi filmlerle Oscar’a 7 kez aday gösterilen Bridges, 2010 yılında Crazy Heart filmiyle ‘En İyi Erkek Oyuncu’ kategorisinde ödülün sahibi olmuştu. Fotograf: Instagram Oyunculuk kadına ya da erkeğe ait değil
Gizem ERTÜRK Oyuncu Pınar Deniz, 57. Antalya Film Festivali’nden En İyi Senaryo (Tunç Şahin) ve En İyi Yardımcı Kadın Oyuncu (Nezaket Erden) olmak üzere 2 ödülle dönen “İnsanlar İkiye Ayrılır”ın başrollerinden biriydi. Borç tahsil eden bir şirketin çalışanlarının hikâyesini anlatan filmde oyunculuğuyla öne çıkan Deniz, Vatanım Sensin dizisinde de oynamıştı. Şimdilerle Netflix’in ilk Türk gençlik dizisi Aşk 101’in ikinci sezonun çekimlerini sürdüren filmin oyuncusu Pınar Deniz ile Antalya’da bir araya geldik. ► İnsanlar İkiye Ayrılır beyazperdedeki kaçıncı filminiz? İlk olarak Kardeşim Benim adında ana akım bir işte rol almıştım. Sonrasında Özcan Alper’in Karanlık Gece adındaki filminde oynadım ama henüz çıkmadı. Dolayısıyla İnsanlar İkiye Ayrılır benim üçüncü sinema filmim…  ► Nasıl bir deneyimdi? Ben genel olarak heyecanlı bir insanım. Hikâyesini, ekibini, yönetmenini ve oyuncularını çok sevdiğim bir işti. Yola çıktığımda bu kadar sevip heyecanlanacağımı düşünmemiştim. Hikâyeden bağımsız benim için özel yeri olan bir film oldu.  ► Hikâyeyi ilk duyduğunuzda ne hissettiniz? Aslında teklif geldiğinde başka bir iş yapacaktım. Ancak o ertelendiği için bir şekilde filme dâhil olmuş oldum. Tunç bana hikâyeyi anlattı. Üç katmanlıydı. Çok fazla sürpriz anlar vardı. Kafamda bir şeyler şekillendi ama hemen eve gidip senaryoyu okumak istedim. Ve kabul ediyorum, kesinlikle bu işin içinde olmalıyım, dedim. Çok uzun provalar yaptık, neredeyse her sahneyi çalıştık.  ► Hiç borçlu tarafında oldunuz mu? Ben kredi kartı kullanmıyorum dolayısıyla böyle bir durum yaşamadım. O yüzden de beni çok cezbetti borçlu birini oynamak…  ► Peki rolünüze nasıl çalıştınız? Bu durumu yaşayan çok fazla oyuncu arkadaşım vardı. Senaryoyu onlara okuttum. Evet, biz de aynen bunları yaşadık, gibi tepkiler aldım. Senaryonun bu kadar gerçekçi olması çok hoşuma gitti. Karakterin başına gelen olaylardan ziyade alt metnini, duygusal tarafını irdelemeyi daha çok seviyorum. Bir karakteri oynamayı kabul ederken tüm hayatıma sirayet ediyor. Şuan konuşurken bile, yemek yerken, yürürken… Teknik kısmında ise arkadaşlarımdan yardım aldım.  ► Filmi bir sistem eleştirisi olarak görüyor musunuz? Hayır. İnsanları borçlular ve alacaklılar olarak ele alıyor fakat iki tarafla da empati kurduruyor. Yani filmde ne Ceren’e, ne Duygu’ya ne de Bahadır’a tam olarak hak vermiyorsunuz.  ► Tür olarak nasıl bir sınıflandırma yaparsınız peki? Suç filmi diyebilir miyiz? Karanlık bir tarafı var ama karamsarlık geçmiyor. Umut var. Tam olarak türü belli olmayan daha doğrusu iç içe geçmiş türleri daha çok seviyorum.  ► İnsanları nasıl ikiye ayırırsınız? Tabii ki iyi insan ve kötü insan olarak. Bir de yargılı-yargısız insan diye… Yargılayan insana tahammül edemiyorum. Biz genelde görünüm üzerine yaşıyoruz. Ben oradan ibaret olmadığımızı düşünüyorum. Niyet benim için daha önemli.  ► Dünya festivallerinde kadın-erkek ödüllerinin kaldırılması bize de örnek olur mu sizce? Bence muazzam bir karar… Oyunculuk denen şey kadına ya da erkeğe ait bir şey değil. İyi oyuncu kötü oyuncu var. Özünde hepimiz insanız ama hep birileri ve diğerleri oluyor. Hep bir ötekileştirme halindeyiz birbirimizi. Kürtler, Türkler… Siyasi arenada olsun, günlük hayatımızda olsun. Annem için elalem var mesela… ► Sinemadaki en büyük hayaliniz nedir? Pandemi süreci bizlere tamamen an’da olmayı, anın tadını çıkarmayı öğretti. İleriye dönük plan yapmak istemiyorum. Tabii ki yurtdışı işlerinde, festivallerinde yer almak isterim ama sanırım burada bir oyuncunun isteyebileceği en büyük şey iyi bir hikâyenin parçası olmak. Ben Arap kökenliyim. Hep bir mülteci hikâyesinde oynamak ya da Ortadoğu’da geçen bir filmde olmak istemişimdir. Oradaki insanların yaralarına bir parça olsun merhem olmak ya da bakış açılarını değiştirmek isterdim. Bu benim en büyük hayallerimden biri. Dokunma duygusunu çok sevdiğim için oynadığım bir karakterin çok fazla kişiye ulaşması en büyük hayalim. Karşı tarafta davranış değişimine yol açabilecek işlerde olmayı çok istiyorum. Kötü bir insanı iyi bir yola sokmak da buna dâhil olabilir mesela. Derdim oralarda. Daha çok toplumsal meselelerde.  ► Sırada nasıl projeler var? Aşk 101’in ikinci sezonunu çekiyoruz şu an. Bir televizyon dizisiyle de prensipte anlaştım fakat henüz söylemiyorum. Bir de yine bir bağımsız film ile flörtleşiyorum. Ama tabii bunların ne kadarı gerçekleşir, pandeminin seyri gösterecek. *** ► Kadına şiddet rolleri, onu meşru kılıyor Oynayacağınız bir rolle ilgili kırmızı çizginiz var mı? Kadına şiddetin çok arttığı bir dönemdeyiz. Kadın cinayetleri hep vardı ama sosyal medya ile daha da görünür oldu. Televizyon dizilerinde özellikle dikkat ettiğim bir şey bu. Kadına şiddetin olduğu bir işin içinde olmak istemiyorum. Çünkü bir şekilde meşru kılınmış oluyor. Hakan’dan bu sefer bir single
On altı yaşındaki caz piyanistimiz Hakan Başar, ilk albümü “On Top of the Roof”tan bir yıl sonra bir single’la dijital platformlarda yerini aldı. Birlikte çaldığı iki kişi, efsanevi iki isim: Yellowjackets’den Jimmy Haslip (bas) ile Will Kennedy (davul). Çorbada epeyce tuzu olan üçüncü kişi ise, ilk albümünü lanse eden, Londra Caz Festivali’ndeki konserden önce samimi sunumuyla genç müzisyenine cesaret veren Martin Hummel, yani Ubuntu Music’in kurucusu. Ona eşlik eden usta cazcılar, prodüktör İzzet Öz. Hâlâ her işe koşan müzisyen babası Hakan, Sr.’ı da unutmuyoruz elbette. Zaten bana single’ın ne zaman piyasaya çıkacağını hatırlatan da baba Başar oldu. Gerçi gününe yetiştiremedim, malum bizim BirGün günümüz Salı ama, elbette atlamadım. Duyduk duymadık demeyin. Gencecik piyanistimizin ilk single’ı Hub Art Special Edition 16 Ekim’de çıktı! Hakan Başar, Sr., tam adıyla Hakan Fahrettin Başar ben ondan yazılı malzeme desteği isteyince de epeyce şaşırmıştı. Bana Hakan’ı 10 yaşındayken ilk konserlerinde dinlediğimizi hatırlattı. Doğru aslında, çocuk elimize doğmuş gibidir. Yalnız benim değil, müzikle, cazla ilgilenen herkesin. “Siz onun kazakla sahneye çıktığı zamanları da hatırlarsınız,” dedi. Hatırlıyorum, evet, gülen yüzüyle İKSV Caz Festivali’nin program açıklama toplantılarında piyanosunun başında yerini alışını da… Jimmy Haslip ile Will Kennedy ondan çok memnun. Sekiz yaşından beri piyano çalan Hakan’ın ilk konserinden bu yana sadece altı yıl geçtiğini düşünürsek, Hakan’a “dahi” tanımını uygun bulanlara hak vermemek elde değil. Çok yetenekli, çalışkan, kendisi için uygun görülen her şeyi itirazsız yerine getiren bir müzisyen ki, ağırlığınca altın eder. Haslip, “Hub Art” projesinin onun performansını ve kompozisyonlarının güzelliğini çerçevelediğini düşünüyor. Will Kennedy ise, “Hakan'ın elleri, ardındaki canlılık ve ruh ile bize gelecek için güven veriyor,” demiş. Geçen yıl Londra Caz Festivali’nde kalabalık ve coşkulu bir izleyici kitlesine çaldı. Son dönemlerde de Chick Corea, Ron Carter ve Eddie Gomez gibi usta sanatçılarla tanışma ya da atölyelerine katılma ayrıcalığını yaşadı. Martin Hummel ondan çok daha fazlasını da bekleyebilecekleri görüşünde. “Hakan gerçekten yetenekli bir sanatçı ve çok özel bir insan. Onu seviyoruz!" Eylül ayında Işıl Çalışkan onunla yaptığı bir söyleşide genç yaşta kendini müzik dünyasının içinde bulmanın nasıl bir şey olduğunu sormuş. “İlk zamanlar pek bir şey anlamıyordum,” demiş Hakan. “Tarihler veriliyor, hazırlıklar yapılıyor ve "Hadi gidiyoruz" deniyordu.” Bu dönemi hayli eğlenceli bulduğu da anlaşılıyor. “Sonra kayıtlarla dolu bir yıl ve uzun bir aradan sonra Ferit Odman ve Halil Çağlar Serin ile beraber çaldığımız ve albümün yapımcısı Martin Hummel'ın gelip anlaşmayı duyurduğu 22 Mayıs 2019'daki Akbank Sanat konseriyle sektörde olduğumu hissetmeye başlıyorum.” 2020 konserlerle başlamış. Gerçi öyle devam edememiş ama online Ankara Caz Festivali ve Radyo Boğaziçi Yılın Caz Müzisyeni adaylığından hoşnut. Yurt içi ve yurt dışı radyo programları da cabası. “En son gelişme ise Jean-Pierre Leduc'un teklifiyle Lunched Management Booking'in sanatçı kadrosuna dâhil olmamla yaşanıyor.” Ama onun için asıl önemli olan, oğlu için aktif müzisyenliği bırakıp onun işlerine koşturan babası başta olmak üzere, pek çok deneyimli cazcının ona güvenip şans vermesi… Artık dinleyiciler de yaşını öğrenip şaşırmıyorlarmış. Yerli-yabancı konserleri dolu, eleştiriler olumlu. Ona duyulan güvenin karşılığını vermiş, genç ama sorumlu bir müzisyenle karşı karşıyayız. Yolun açık olsun, Hakan! Evet, aslında sahnedeki kazaklı halini de hatırlıyoruz. Ne mutlu bize. Bir müzisyenin oluşumuna tanık olduk. Sarsıntı romanı dizi oluyor
Mabel Matiz'den dansçıların aç bırakılmasına ilişkin açıklama
16 Ekim'de 'Toy' isimli yeni şarkısını yayınlayan Mabel Matiz'in dans ekibi sosyal medyadan isyan etti. Kayaköy ve Patara'da çekilen klip boyunca aç ve susuz kaldıklarını açıklayan ekip sosyal medyadan isyanını şu ifadelerle dile getirdi: "Barınma, beslenme, hijyen ve can güvenliği gibi temel ihtiyaçlarımız karşılanmadan sigortasız 55 saatlik mesai yaptırıldık. Su istedik verilmedi. Aç bırakıldık. 40 derece havada kızgın kumda dans ettik. Gölge alan verilmedi. Bizi İstanbul-Patara arası taşıyan tek şoför aynı gün set alanlarına da taşıdı ve hiç dinlenmeden 15 saatlik yolu geri getirdi. Eşyalarımızı bıraktığımız otel, parası ödenmediği için bizi içeri almadı. İnsanlık dışı muamele gördük. Aptal yerine konduk!" Klibin çekimlerinin sıkıntılı geçtiğini kabul eden Mabel Matiz Instagram hesabından bir açıklama yaptı. Çekimler için anlaştıkları firmanın sorumluluğunu yerine getirmemesi nedeniyle sıkıntılar yaşadıklarını ve firmayla iş akitlerinin sonlandırdıklarını açıklayan Mabel Matiz, "Üzerime düşen her ne ise yapmaya hazırım" dedi. Mabel Matiz'in açıklaması şöyle: "Biliyorsunuz, iki gün önce yeni şarkım Toy, video klibiyle beraber yayınlandı. Sizlerden çok güzel geri dönüşler alıyorum. Gönülden gönüle böyle aramız buluşabildiğimiz için kendimi şanslı sayıyor ve mutlu oluyorum. Sağolun. Emeği geçen herkes tekrar sağolsun. Şarkı da klip de, artık kendi özgür yollarındalar. "Toy" klibimizin çekimleri oldukça dertli geçti, şarknın adını hatırlatan cinsten zorluklarla hem de. Hayat yolunda bazen, önceden asla kestiremeyeceğimiz, zorlayıcı anlar zamanlar olabiliyor. Bilirsiniz. Bir işin ne kadar profesyonel olursak olalım, yolumuza çıkan sıkıntılardan geçmek durumunda kalabiliyoruz. Bunca senenin sonunda benim halen görüp deneyimlediğim şey bu. Söz konusu birkaç günlük çekimde, bütün ekip olarak, benim de uzun senelerdir yaşamadığım kadar zorlayıcı ve yorucu bir klip seti tecrübesinden hep birlikte geçtik.  Çekimin gerçekleşmesi ve çekim sürecinin bütün organizasyon ve yönetiminin sağlanması amacıyla kendileriyle profesyonel olarak anlaştığımız firmanın, sorumluluklarını yerine getirmemesinden kaynaklı olarak, çok ciddi aksaklıklar ve sorunlar yaşadık. Bu sebeple söz konusu firmayla iş akdimizin sona erdirildiğini biliyorum. Bu sırada yaşanan sıkıntıların bazısını ben kendim de yaşayıp bunlara şahit olurken, bazı detaylara ise sonradan, ekibim aracılığıyla vakıf oldum. Aynı gün klibin ruhuna ve iklimine bütün enerjileriyle yön veren 22 performans sanatçısı arkadaşımın da, diğer herkes gibi büyük sıkıntılar yaşadığı bilgisine ve bunun detaylarına sonradan, oldukça üzülerek vakıf oldum. Olayın maddi manevi telafisi ve takibiyle ilgili ekibimin inisiyatif almasını istedim ve sağladım. Aradan geçen yaklaşık 3 ay zarfında performans sanatçısı arkadaşlarımla benim herhangi bir iletişimim olmadı. Konuyla ilgili diğer detayları ben de lansman günü sosyal medyadan takip ettim. Mağduriyetlerini haklılıkla dile getiren sanatçı arkadaşlarımın duygularını paylaştığımı, onların yanında olduğumu ve maruz kaldıkları bu olumsuz deneyimin telafisi için kendi üzerime düşen her ne ise yapmaya hazır olduğumu buradan paylaşmak isterim."  Ercan Kesal’ın ilk uzun metrajlı filmi ‘Nasipse Adayız’ın vizyon tarihi belli oldu
Katıldığı festivallerden ödülle dönen, Ercan Kesal’ın ilk uzun metrajlı filmi ‘Nasipse Adayız’ın Türkiye'deki vizyon tarihi belli oldu. Film, 30 Ekim’de izleyiciyle buluşacak. Film son olarak 27. Uluslararası Adana Altın Koza Film Festivali’nin ‘Ulusal Uzun Metraj Film’ yarışmasında ‘En İyi Film’, ‘En İyi Yönetmen’, ‘Ayhan Ergürsel En İyi Kurgu Ödülü, ‘Yardımcı Rolde En İyi Kadın Oyuncu Ödülü’ ve ‘Film Yönetmenleri Derneği En İyi Yönetmen Ödülü’yle beraber toplam 5 dalda ödül kazanmıştı. FİLM HAKKINDA Türkiye prömiyerini yaptığı İstanbul Film Festivali’nden de ‘En İyi Yönetmen’, ‘En İyi Kurgu’ ve ‘FIPRESCI En İyi Film’ ödülleriyle dönen ‘Nasipse Adayız’, İstanbul’da bir belediyenin başkan aday adayı olan doktor Kemal Güner’in bir günde geçen trajikomik hikayesini konu alıyor. Filmin kadrosunda Ercan Kesal, Selin Yeninci, İnanç Konukçu ve Muttalip Müjdeci yer alırken Nazan Kesal ve Valeriu Andriuta kadroya konuk olarak eşlik ediyor. Yapımcılığını Ay Yapım, Poyraz Film, Thalia Production ve Living Pictures gerçekleştirdiği film Kültür ve Turizm Bakanlığı Sinema Genel Müdürlüğü ve Sırbistan Film Fonu tarafından desteklendi. Barbru Balasoiu’nun görüntü yönetmenliğini, Ali Aga’nın kurgusunu, Oya Köseoğlu’nun ise sanat yönetmenliğini yaptığı Türkiye-Sırbistan ortak yapımı ‘Nasipse Adayız’, 30 Ekim’de Bir Film dağıtımıyla Türkiye’de sinemalarda gösterime girecek.  9 asırlık Harran Sarayı'nın kapısı ortaya çıktı
UNESCO'nun Dünya Miras Geçici Listesi'nde yer alan dünyanın en eski yerleşimlerinden Şanlıurfa'nın Harran ilçesindeki 9 asırlık Harran Sarayı'nın 7 metre yüksekliğindeki kapı gün yüzüne çıkarıldı. Bölgede 6 yıldır kazı çalışmalarını yürüten Harran Üniversitesi Arkeoloji Bölümü ve Harran Ören Yeri Kazı Başkanı Prof. Dr. Mehmet Önal, bir dönem Asurlular ile Emevilere başkentlik yapan tarihi bölgede gerçekleştirilen çalışmaların, ciddi bir potansiyeli ortaya koyduğunu ifade etti.  Harran Sarayı'nda daha önceki dönemlerde yapılan kazılarda üç kubbeli hamam bulunduğunu anımsatan Önal, Zengi Atabeyliği ve Eyyubiler Dönemi'ne ait 12-13'üncü yüzyılda yapılan hamamın soğukluk, ılıklık, sıcaklık odaları ve külhan bölümlerinin de tamamen ortaya çıkarıldığını belirtti. 'KAPIYI ORTAYA ÇIKARTMAK İÇİN İKİ YILDIR UĞRAŞIYORUZ' Prof. Dr. Mehmet Önal, Harran Sarayı'nın Orta Doğu ülkelerinde Orta Çağ'dan bu yana ayakta kalmış nadir saray örneklerinden birisi olduğuna dikkati çekerek, 9 asırlık tarihi sarayın yüzlerce odasının bulunduğunu bildirdi. Sarayın iki yıldır ana kapısını ortaya çıkarmak için yoğun emek harcadıklarını vurgulayan Önal, şöyle devam etti: “İki yıldan beri kalenin güneydoğu kısmında bulunan ana kapıya yoğunlaştık. Tarihi Harran Sarayı'nın bilinen iki kapısından birisini tamamen meydana çıkardık. Yaklaşık 7 metre yüksekliğindeki kapı bazalt taşlarla yapılmış. Zeminine yakın yerlerde yıldız motifleri de kazılarımızda meydana çıktı. Bazalt taş üzerine Arapça yazılı başka yazıtlar da bulduk. Bu yazıtlar da bu önemli yapımının net bir şekilde tarihlenmesine de katkı sağlayacaktır.”  Saraydaki kazılarda bulunan damga mühürleri, yüzükler ve ok uçlarının üzerindeki yazı ve simgelerin de arkeologlar tarafından çözümlenmeye çalışıldığını dile getiren Prof. Dr. Önal, kazıların yıl boyunca sürmesinin daha çok tarihi eserin ortaya çıkarmasına imkan sağlayacağını sözlerine ekledi. AA Adele’in babası kızının şarkısını söyleyen komşusunu şikayet etti
Dünyaca ünlü İngiliz şarkıcı Adele, babasının polise yaptığı bir şikayetle gündemde. 32 yaşındaki şarkıcının 56 yaşındaki babası Mark Evans, Güney Galler’deki Bridgend bölgesindeki komşusunu kızının şarkılarını çalıp söylemekten dolayı şikayet etti. Şarkıcı daha üç yaşındayken ailesini terk eden, Adele’in annesi Penny Adkins’i tek başına bırakan babanın, Adele hayranı olan komşusu Keeley Fry’ın şarkı söylemesinden memnun olmadığı belirtildi. The Sun gazetesine konuşan 21 yaşındaki komşu Fry, “Ben sadece Adele şarkılarını söylemeyi seviyorum. Tüm arkadaşlarım sesimin ona benzediğini söylüyor. Onun şarkılarını çalmayı da seviyorum. Şarkılarını yüksek sesle çalıyorum ama Mark Evans’ın iddia ettiği kadar değil” ifadesini kullandı. “BEN HEP ADELE ŞARKILARI ÇALIP SÖYLERİM” Mark Evas ve eşinin oturduğu evin yanına iki yıl önce taşındığını söyleyen Fry, taşınmasından bu yana aralarında bir sorun olduğunu söyledi. Genç komşu, “Yüksek sesle şarkı söylemememi ya da çalmamamı istedi. Uykusunu etkilediğini söyledi ve bu çok rahatsız ediciydi. Çok şaşırdım çünkü büyük bir Adele hayranıyım ve zamanımın büyük çoğunluğunda onun şarkılarını çalar ve söylerim” diye konuştu. “Adele’in babasının bundan memnun olacağını düşünmüştüm, şikayet edeceğini değil” diyen Fry, “Sanırım benimle bir meselesi var çünkü ben büyük bir Adele fanıyım. Evden çıkarken o ya da eşi gelip bir şey diyecek diye endişeleniyorum. Tam bir kabus oldular” dedi. “ÖRNEK BİR BABA OLAMADIM” 2013 yılında The Mail on Sunday gazetesine konuşan Mark Evans, kızı Adele ile ilişkisinin bazı yıllar kopuk olmasından duyduğu pişmanlığı dile getirmişti. Mark, Adele’in annesi ile olan ilişkisinin bozulmasına rağmen, çocukluğunda okul tatillerini Galler’deki büyükannesi Rose, büyükbabası John Evans ve üvey kardeşi Cameron’la geçiren Adele’e yakın olmayı sürdürdüğünü de belirtmişti. Mark Evans, kızıyla son yakın ilişkisinin 1999 yılında büyükbabası John Evans'ın ölümünde olduğunu itiraf etmiş, ardından alkolizmle mücadele ettiği yıllarda ilişkisinin bozulduğunu anlatmıştı. Müjde Ar, ödülünü Osman Kavala'ya ithaf etti
Ortak bir mizah anlayışı kalmadı
Işıl ÇALIŞKAN Rabarba isimli radyo programıyla tanınan Mesut Süre, bu işte 10 yılı devirdi. Buna ek olarak stand – up gösterilerini de sürdüren Süre, şu sıra ‘İlişki Testi’ isimli talk show programının moderatörlüğünü yapıyor. "Mesut Süre İle İlişki Testi", çiftlerin tanışma hikâyelerinden kıskançlıklarına, eski sevgililerinden arkadaşlarıyla ve aileleriyle bir çift olarak kurdukları ilişkiye kadar pek çok şeyi paylaştıkları bir YouTube formatı. Süre ile İlişki Testi’nden girip Rabarba’dan çıktık. Buyurun sizler de bu yolculukta bize eşlik edin… ► İlişkiler üzerine mizah yapma fikri nasıl doğdu? İlişkilerle mizah arasında nasıl bir bağ var? Aynı zamanda iyi bir oyuncu olan dramaturg arkadaşım Süreyya Bursa’nın Stand Up’ıma gelip, bir çift ile interaktif yaptığım küçük bir kısımdan ilham alması ve tüm bu formatı yazmasıyla başladı. 2 buçuk seneyi ve 115 bölümü, yönetmenimiz Baran Şaşoğlu’nun harikulade bir iş çıkarması ve Santral Kumpanya ekibindeki oyuncu arkadaşlarımın gayreti ile devirdik. Bence benim hayata bakışım ile 16 senelik bir ilişkinin dinamikleri kontrast oluşturdu ve insanlar bu gerçekliği çok sevdiler… Bu ilişki işlerinden pek anlamayan bir komedyenin birbirine âşık insanları gözlerini belerte belerte şaşırıp bir program yapması projemizin alamet-i farikası… Tabii bence (Gülüyor).  ULUSAL BİR OYUN OLDU  ► Sizce insanlar ilişki testini neden bu kadar sevdi? İnsanlar YouTube’da bizi izlerken durdurup kendi aralarında bizim soruları birbirlerine sordular. Ulusal bir oyun oldu diyebiliriz. ► Konuklarınızı neye göre belirliyorsunuz? İlk bölümlerde tanıdığımız insanlar da geldiler, şimdilerde bize gelen başvurular üzerinden yürüyor. Her bölüm aynı seviyede mizah dönmeyebilir ama iki insanın gelip bize hikâyelerini anlatması çok kıymetli, sahnede bir saniye bile içimden kimseye gıcık olmadım… Gelen konukların bendeki kredisi sonsuz. ► ‘Acaba kırılır mı?’ düşüncesi oluyor mu konuşurken? Mizah yaparken hassasiyetlerinizi ne belirliyor? ‘Acaba kırılır mı?’ diye düşünmüyorum ama çok nadir de olsa taraflardan birinin benim ya da eşinin söylediği herhangi bir şeyi değişik bir yerden anlayıp bozulduğunu hissediyorum… Zaten programın moderatörü olarak asıl işim biraz da orada başlıyor. Seyirciye çaktırmadan gönül almak, sahnedeki enerjiyi yükseltmek aldığımız geri dönümlere bakınca kıvırabildiğim bir şey. İlişki Testi’ni YouTube’dan izleyen 100 kişiden 97-98 kişi like’a basıyor. Matematik ve oran her şeyi anlatır hayatta bence. ► Komedyenlik en çok eleştiriye maruz kalan mesleklerden biri. Sosyal medyayla birlikte ‘linç kültürü’ diye bir terim doğdu. Bunlar motivasyonunuzu etkiliyor mu? Baş etme yöntemleriniz neler? Eleştiri 12 senedir alışık olduğum bir şey. Münferit yükselmeleri dikkate almıyorum ama bir konuda toplu bir kanaat varsa değişmeye çalışırım elbette. Hakkımda yazılan bir şeye sinir olmayı bırakalı çok oldu. Göz önünde olan herkesin ortak derdi desteksiz sallamaya maruz kalmak, çözümü de kendi işine bakmak. Oyuna devam (Gülüyor). ► Bir ülkenin mizah anlayışını neler belirler? Ortak bir mizah anlayışı kalmadı bence. Kendi mizahını yaparak hayatını idame ettiren komedyen arkadaşlarım birbirine benzemiyor. Artık herkes kendini seven takip eden kitlesine ama 50 kişi ama 500 kişi bir araya geliyor ve herkes o geceden mutlu ayrılıyor. "Eleştiri 12 senedir alışık olduğum bir şey. Münferit yükselmeleri dikkate almıyorum ama bir konuda toplu bir kanaat varsa değişmeye çalışırım elbette. Hakkımda yazılan bir şeye sinir olmayı bırakalı çok oldu" DOĞRU KELİME SEÇİMLERİ ELZEM  ► Ofansif mizah tartışmalarına ne diyorsunuz? İnsanların üzerinden kırmadan dökmeden görece iğneleyici mizah yapmakla ki ben kendimi burada sınıflandırıyorum; ofansif mizahı ayırt etmek lazım. Ofansif mizah dünyada da bizde de hayranlıkla izlediğim temsilcileri olan, birilerinin yumuşak karnına dokunduğunu bilerek doğru kelime seçimlerinin elzem olduğu bir tür. Çok yöntem var güldürürken ve belki de en kıymetlisi… ► Kendinize oto sansür uyguladığınız oluyor mu? Oto sansür denemez. 12 senedir radyo programcısıyım ve yayıncılıktan geliyorum. Belli reflekslerim ister istemez sahnede de kendini gösteriyor… ► Rabarba yıllardır devam eden bir programınız. Radyoculuk size neler kattı? Rock FM’de 8 sene çalıştım. Yaklaşık 2,5 senedir Virgin Radyo’dayım ve Rabarba; komedyen arkadaşlarımın büyük katkısıyla dinleyicisi çok kıymetli ve bizim de kıymetlimizdir. Canım Rabarba’cılar.  Radyoculuk bana binlerce telefon bağlantısıyla bir komedi hızı kazandırdı. Sahnedeki rahatlığımın ve insanlarla iletişimimin güçlülüğünü (İnşallah öyledir) Rabarba’ya borçluyum… İlişki Testi ve Rabarba birbirini besleyen ve her ikisini icra ederken de çok mutlu olduğum iki iş oldu. ► Rabarba 17. Radyo Boğaziçi Müzik Ödülleri’nde En İyi Radyo Programı seçildi. Bu ödülün anlamı nedir sizin için? Boğaziçi Üniversitesi’ni 113 puanla kaçırmıştım. Orayı kazanmış öğrencilerin bizi yılın en iyi programı seçmesi çok güzel. ► Son olarak önümüzdeki kariyer planlamanızdan bahseder misiniz? Senelerdir bir bilgi yarışması sunmak istiyorum. Bir sonraki projem böyle bir şey olursa ne güzel olur… *** Hâlâ sokakta pilav yiyorum ► Daha önceki sohbetimizde underground kalmanın sizin bir tercihiniz olduğundan bahsetmiştiniz. İlişki testi ister istemez sizi başka bir noktaya taşıdı. Kariyeriniz için bir dönüm noktası diyebilir miyiz? Projemiz toplam izlenmede 60 milyonu geçti ama underground kalmak hususunda değişen pek bir şey yok. Artık bizim kafamızı bilen insanlar yollarda fotoğraf çektiriyor ve sosyal medyadan daha çok yazıyor o kadar. Sokakta pilav yemek, tabureye oturup çay içmek, sokakta öpüşmek, hala olası şeyler. 10 magazin muhabirinin 9’u beni tanımaz. Bir tanesi de gözlerini kısıp “Abi ben seni bir yerden biliyorum ama nereden?” diye sorar. Tek başına düello?
Ekim 2020 filmlerinden Alone/Tek Başına, açılış sahnesinden sonuna kadar Steven Spielberg’ün korkutucu yol filmi Duel/Bela’yı (1971) anımsatıyor. Spielberg’ün ilk filmi olan Bela’da, kimliği belirsiz bir kamyon şoförünün kocaman tırıyla eyaletler arası karayolunda bir otomobili sürekli takip edip sürücüsünü öldürmeye çalışmasını izleriz. Gerilim dozu son derece yüksek filmde otomobilin sürücüsü David Mann adlı bir pazarlamacıdır. Hikâye boyunca David’in soyadındaki vurgunun tersine ‘zayıf bir erkek’ olduğu gösterilir. Mesela bir benzinlikten evi telefonla arayan David, karısından azar işitir. Tam bu sırada yanından geçen bir kadın yüzünden ayağını koyduğu yerden indirmek zorunda kalır. Arabasının rengiyle karısının kıyafetinin rengi aynıdır; film boyunca David’in bu kadın/arabayı bir türlü doğru düzgün kullanamayışını, ona istediği gibi söz geçiremeyişini, daha büyük bir fallik obje olan tır tarafından sürekli tehdit edilişini izleriz. Türkiye’de Bela adıyla gösterilen filmin orijinal adı olan Duel (düello), eşitler arası bir kapışmaya işaret eder. Bu işaretin sonucunu finalde görürüz: O ana kadar hep kaçan David Mann, hayatta kalmak istiyorsa ‘gerçek bir erkek’ olması gerektiğini anlar. Alone/Tek Başına, ana karakteri bir kadın olmasına rağmen bu erkek-egemen söylemi yeniden üreten yapısıyla Duel’e çok benziyor. Ölmüş kocasının yasını tutan Jessica, yeni bir hayata başlamak için başka bir kente taşınacaktır. Arabanın arkasına taktığı römorku eşyalarıyla doldurup yola çıkan genç kadın yolculuk sırasında bir erkeğin saldırısına uğrar. Siyah jipiyle kadını önce trafikte taciz eden adam, çeşitli tuzaklar kurarak Jessica’nın kaza geçirmesine neden olur ve onu ormanda bir kulübenin mahzenine hapseder. Jessica kulübeden kaçmayı başarır ama bu sefer ormanda kovalamaca başlar. Tüm bu olaylar sırasında Jessica’nın kentten ayrılırken anne ve babasını aramadığını, çünkü onların bu ayrılışa karşı olduğunu öğreniriz. Daha da kötüsü, Jessica’nın kocası, seyirciye bildirilmeyen bir nedenle intihar etmiştir. Yani karşımızda ebeveynine karşı çıkıp ‘baba evi’/’ana kucağı’nı terk eden, ‘kocasını idare edememiş’, ‘tek başına’ bir kadın vardır. Senaryonun nedensellik bağlantıları, karakterin film boyunca yaşadığı korkunç olayların sebebi olarak bu isyankârlığı gösterir: Jessica kocasına iyi bir eş olup ölümünü engellese, ya da anne-babasını dinleyip onların yanında kalsa bunların hiçbiri başına gelmeyecekti! Bu hikâyenin yol ve arabalarla anlatılmasının kültürel arka planı da fazlasıyla dolu tabii: Arabaların, hem fallik fiziksel yapılarıyla belirlenen eril cinsiyetçi bir anlamı, hem de içine girilebilen yapısıyla dişil bir algılanış biçimi var. İlki kendini araba sayesinde edinilen sembolik güçte -statü ve cinsel iktidar- gösteriyor. İkincisi biraz daha karmaşık gibi, ama İngilizce’de arabaların ‘she’ zamiriyle dişil biçimde anılması ve gündelik trafik cinsiyetçiliği başta olmak üzere pek çok unsurla bu olgu belirginleşiyor: Arabayı (she) bir kadın (she) kullanamaz; arabanın (she) bir erkeğe (he) ihtiyacı vardır. Sonuç olarak, bu hayat yolunda tutunmak istiyorsanız ya ‘erkek gibi erkek’ olacaksınız ya da toplumun size biçtiği kimliğe uyan, ‘tek başına’ olmayan bir kadın... Joseph Campbell Tanrıçalar ve Tanrıça’nın Dönüşümü adlı kitabında, bazı ilkel toplumların mitolojisinde kadınların gücünden korkan erkeklerin giriştiği katliamlarla ilgili hikâyeler olduğunu dile getirir: “Başlangıçta bütün büyü gücü kadına aitti. Daha sonra erkekler bütün kadınları öldürerek geriye sadece annelerinin bildiklerini henüz öğrenmemiş genç kızları bıraktılar, böylece bilgiyi ellerine geçirdiler. Gerçekten de, Fransa’nın güneyinde (Laussel’de) Paleolitik Çağ’a ait büyük barınaklardan birinde yerde kırılmış halde birkaç kadın heykelciği bulundu. Bu da akıllara bir zamanlar bile bile kırılmış olabileceklerini getiriyor.” (Çev: Nur Küçük, İthaki, 2020, s. 19) İlkel toplumlarda ve 1971’in dünyasında olduğu gibi 2020’de de katliam sürüyor; hem gerçek hayatta, hem kitle kültürü ürünlerinde... Rock müziğin efsane davulcusu Sefa Ulaştır yaşamını yitirdi
Türk rock müziğin en büyük grup ve solistleri ile çalışmış efsane davulcu Sefa Ulaştır yaşamını yitirdi. Haberi Twitter’dan duyuran Ulaştır’ın grubu Kurtalan Ekspres, “Bagetlerin efendisi yaşam denilen uykudan uyandı. Mekânın cennet olsun büyük yürekli yol arkadaşımız. Can dostumuz. Seni çok özleyeceğiz” notunu düştü. Bagetlerin efendisi yaşam denilen uykudan uyandı Mekanın cennet olsun büyük yürekli yol arkadaşımız Can dostumuz SENİ ÇOK ÖZLEYECEĞİZ pic.twitter.com/kTJPTCVbEi Ulaştır'ın ölüm haberi ardından Flört grubunun solisti Ozan Kotra da şu mesajı paylaştı: Cem Karaca ve Dervişan"ın efsane davulcusu, sevgili Sefa Ulaştır Ağabeyimiz vefat etmiş. Harika bir müzisyen, çok iyi bir dost ve ağabeydi. O harika şarkılarda çaldığı müthiş partisyonlarla ve sıcacık gülüşüyle, kalbimizde yaşamaya devam edecek. Ruhu şad olsun. pic.twitter.com/o858rOJXzJ SEFA ULAŞTIR KİMDİR? İlk olarak 12 yaşında Beyblonlar adında grupla çalıştı. Kendisi uzun yıllar Cem Karaca ve Erkin Koray`la da çalışmıştır. Şubat 1975'te Cem Karaca'nın en önemli eserlerinden biri olan "Tamirci Çırağı", "Mutlaka Yavrum/Kavga" 45'liğinde yer aldı. Cem Karaca'nın, tamamı yeni şarkılardan oluşan ilk uzunçaları "Yoksulluk Kader Olamaz" albümünde, yine Sefa Ulaştır vardı. Bu albümde Karaca besteleri dışında, ünlü şairlerin şiirleri de bulunmaktaydı. Cem Karaca ve Dervişan, 1978'in başında 1 Mayıs plağından sonra yollarını ayırdılar. 1975 yılında da Barış Manço&Kurtalan Ekspres’in Tarsus konserinde çalmıştır. Daha sonra Cem Karaca&Dervişan’da çaldı. Dervişan’ın kurucularından olan Sefa Ulaştır, Cem Karaca öldükten çok sonra Dervişan’ın yeni jenerasyonunda davul çaldı. Çevrimiçi olarak düzenlenecek BIFED’in finalistleri belli oldu
HABER MERKEZİ Çevrimiçi olarak 2-8 Kasım’da gerçekleşmesi planlanan Bozcaada Uluslararası Ekolojik Belgesel Festivali (BIFED) festivalinin finalistleri belli oldu. Ayrıca 15 yapımın katılacağı festivalin jürisi de açıklandı. Bozcaada Belediyesi organizasyonuyla ve Kadıköy Belediyesi Sinematek/Sinema Evi işbirliğiyle gerçekleştirilecek BIFED-2020’nin yedi kişilik jürisinde önemli isimler yer aldı. Bir platform üzerinde çevrimiçi olarak gerçekleşecek festivalde ana yarışma kategorisindeki 15 belgesel haricinde Panorama ve Türkiye Panoraması kuşağında da 23 belgesel gösterilecek. Ayrıca festival kapsamında yönetmenlerle canlı röportajlar ve paneller de gerçekleştirilecek. HASANKEYF VE KUZEY ORMANLARI Festival’de Türkiye’deki ekolojik sorunlara dikkat çeken iki belgesel yer alıyor. Sular altında kalmakta olan Hasankeyf’te 21 günlük yaşam döngüsünü gözlemlerle ve hislerle anlatan Rûken Tekeş imzalı “Aether” ile inşaat ve otoyol projeleriyle Karadeniz kıyılarına verilen tahribatları gözler önüne seren Türkiye-Almanya ortak yapımı “Kuzey Ormanları”. Türkiye’deki ekolojik sorunların yanı sıra festivalde denizel yaşam, ağaçlandırma, maden, iklim değişikliği, çöp, nükleer, tarım, tohum gibi başlıklar da öne çıkıyor. Ayrıca tüm dünyayı etkileyen salgın sebebiyle ülkelerin sağlık sistemleri sorgulanırken BIFED’de doğrudan sağlık sistemiyle ilgili belgeseller de yer aldı. SAVUNUCULARI SAVUNUN Festivalin yönetmeni Petra Holzer finalistlerle ilgili yaptığı açıklamada şu ifadeleri kullandı: “Bu yıl BIFED’de gösterilecek 15 filmden biri Türkiye yapımı ‘Aether’. Aether Hasankeyf’in son günleri üzerine yapılmış sinematografik muhteşem bir gözlem. ABD yapımı ‘Artifishal’ filmi Washington, Oregon bölgesindeki nehirlerde vahşi somon balıklarının karşı karşıya olduğu yok oluş sürecini ve nehirlere atılan ama hiçbir fayda getirmemesi bir yana hastalık getiren suni somonlarla ilgili. ‘Amussu’ filmi Afrika’nın en büyük gümüş madenine karşı yerel halkın direnişinin destanı. Bir diğer yapım ‘Green Blood (Yeşil Kan)’ çevre gazetecilerinin dünyanın her yerinde açık ve savunmasız birer hedef haline geldiğini anlatan acı bir öykü. Sağlık konusu ile ilgili de iki film var BIFED-2020’de; Almanya ve Avusturya yapımları olan bu filmler ‘TrustWho (DSÖ’ye Güven)’ ve ‘Fever (Ateş)’ filmleri. Şu sıralar tüm dünyanın gündeminde olan Dünya Sağlık Örütü ile ilgili film buradaki bozulma ve işlevsizlikle ilgili. Aslında her iki film de ilaç endüstrisine getirilmiş çok ciddi eleştiriler olarak da görülebilir. Ayrıca beş aktivist filmi de bu yılki yarışma bölümünde yer alacak. Zaten bu yıl BIFED’in sloganı da: Savunucuları Savunun Birçok ülkenin katıldığı festivalde Türkiye haricinde İtalya, Fas, Katar, Birleşik Devletler, Hindistan, Fransa, Çekya, Almanya, İsviçre, Letonya, Norveç, Litvanya, Birleşik Krallık, Avusturya ve Meksika yer aldı. JÜRİ AÇIKLANDI Festivalin jürisinde yer alan yedi isim ise şöyle: Türkiye’den sinema yazarı Necla Algan, yönetmen ve Anadolu Üniversitesi öğretim üyesi İlknur Ulutak ile Birleşik Devletler ile Türkiye’de yapımlarıyla bilinen yönetmen ve yapımcı Emre Şahin jüride yer alırken, bu üç ismin haricinde Sloven yönetmen ve yazar Sonja Prosenc, İskoçya’dan SF Green Film Festivali kurucu ve yönetmeni Rachel Caplan, Karadağ’dan yönetmen ve Yeşil Karadağ Uluslararası Film Festivali yönetmeni Blagota Marunović ile Arjantin’den FINCA Uluslararası Çevre Film Festivali'nin teknik koordinatörü Mariano Pozzi. Başka dünyalara yolculuk
Kaotik bir dünyada yaşıyoruz. Bir avuç diktatörün milyonlarca insana hükmettiği, açlıktan ve hastalıktan kırılan kitlelerin ve onların hakkını savunan demokratların sesinin kısılmaya çalışıldığı bir dünyada sanatçının tarafsız kalması mümkün mü? Mümkün değil elbette. Bakmayın siz, bazı ‘tuzu kuru’ sanat erbabının ‘sanat toplumsal sorunlara çözüm getirmek zorunda değildir’ söylemine. Çözüm getiremese de, sorunlar üstüne düşünmek, düşündürmekten kaçamaz sanatçı, hele içinde yaşadığımız koşullarda… Öyle bir ülkede yaşıyoruz ki, ülkenin en yüksek yargı organının verdği ‘hak ihlali’ kararı uygulanmıyor, Osman Kavala gibi bir sanat hamisi ‘casusluk’ suçlamasıyla yıllardır hapiste tutuluyor, insan hakları savunucuları, gazeteciler, yazarlar düşüncelerinden ötürü tutsak, yıllardır farklı sahnelerde sergilenen bir oyun Kürtçe oynanınca yasaklanıyor, tarikatların devlet üzerindeki etkinliği her geçen gün artıyor, eğitimden sağlığa en temel insan ihtiyaçları ticari çıkarlara alet edilirken, devletin yetkili ağızlarından çıkan pandemiye ilişkin sözlerin gerçeği yansıttığına kimseler inanmıyor, yaşam koşulları pandemi nedeniyle daha da ağırlaşan emekçi sınıflar ayakta kalma savaşı veriyor… Sinema deseniz, bir yanda sansür tehdidi, öte yanda ‘devlet desteği’ baskısı altında… Ama, bütün bunlar yıldıramıyor sanatçıları. En azından önemli bir bölümünü… Nitelik açısından olmasa da, nicelik -yapım sayısı ve gişe geliri- açısından ağır basan diğer bölümü küçümsüyor değilim. Sektörün bütünü içinde, kuşkusuz ‘eğlence sineması’nın da önemli bir yeri var. Ama beni ilgilendiren kısım, sinemayı bir sanat dalı olarak görenler... Bir zamanlar toplumla bağlarını koparıp, sırça saraylarına sığınan sinemacıların tavrında bir değişim var gibi. Ya da, yeni bir kuşak eskilerin yerini alıyor. Topluma içerden bakabilen, duyarlı ve sorumlu bir kuşak… Antalya’da seyirci karşısına çıkan en yeni ürünler arasında, toplumsal sorunların yol açtığı insanlık dramlarının epeyce fazla olduğunu anlıyorum, önseçici kurul ve ana jüride görev alan eleştirmen ve sanatçı dostların yazılarından, söyleşilerinden… Bunları niçin söylüyorum? Son günlerde arda arda izlediğim filmlerde karşımıza çıkan sorunların, yaşanan felaketlerin benzerliğinden… İstanbul Kültür ve Sanat Vakfı’nın doğru bir tercihle bu yılın yarışmalarını dijital ortama taşıması sonucu, önce Ulusal Yarışma’ya seçilen filmleri izlemiştik. Şimdi de, Uluslararası Yarışma filmlerini izleme şansına kavuştuk. Sözün burasında bir duyuru: bu ay İKSV Tasarım Bienali’nin bazı etkinliklerini, Kasım ayında da Tiyatro Festivali’nin yabancı topluluklarını çevrimiçi izleme olanağımız olacak. Tabi, pandemi şu günlerdeki hızını kesmezse, belki de tüm festivali izleyebiliriz. Farklı dünyalar benzer sorunlar Dilerseniz, sözü daha uzatmadan gelelim bu yılki festivalin Uluslararası Yarışma bölümünde izlediğimiz 12 filme… Yarışma seçkisi, Latin Amerika’dan Mısır’a, ABD’den Kosova’ya uzanan bir yelpaze içeriyor. Bu filmlerden büyük kısmı artık gösterimde değil ne yazık ki. Son dört filmi bugün ve yarın filmonline.iksv.org sitesinden bilet alarak izlemek mümkün. Ayın 20’sinde de, Tayfun Pirselimoğlu başkanlığındaki Jürinin kararını ve çevrimiçi ortamda halk oylamasına katılanların belirleyeceği ‘En İyi Film’i öğreneceğiz. İzlediğim on iki film içinde dokuzu, ülkelerinin tarihsel-toplumsal sorunlarından yola çıkan filmlerdi. Latin Amerika toplumlarının ortak duygularına seslenen bir yapım olan “Denizaltısı da Olsun İsteyen Cam Temizleyici”, Alex Piperno’nun yönettiği bir Uruguay, Arjantin, Brezilya, Hollanda, Filipinler ortak yapımı. İşçiliği pek iyi olmasa, filmin adının vaat ettiği mizah duygusundan yoksun olsa da, ele aldığı tema açısından ilginç bir yapım. Köylülerin ormanda bulduğu bir kulübenin ve orta sınıftan bir sanatçının evindeki kapıların lüks bir gemiye açılması, ‘hepimiz aynı gemideyiz’in metaforik bir anlatımı olabilir mi? Ya, köylülerin kulübeye attığı dinamitlerin gemiyi ve burjuva evini sular altında bırakması? Bir dinamitle en güvendiğiniz ortamlar bile berhava olabilir demek mi istiyor yönetmen? Felipe Bragança’nın yönettiği, Brezilya-Portekiz ortak yapımı “Sarı Hayvan”, Portekiz’in sömürgeci geçmişinin günümüzdeki yansımalarını anlatan, tıpkı Piperno’nun yapıtı gibi ‘büyülü-gerçekçi’ bir yapım. Filmin kahramanı, ülkesi Portekiz’i terk eden ve gitarist bir erkekle yaşayan dedesinin izinden Brezilya’ya giderek, 5 milyondan fazla Afrikalıyı köleleştiren ülkesinin tarihiyle ve ‘Sarı hayvan’ın simgelediği yerel kültürle hesaplaşan bir Portekizli. Bir diğer Latin Amerikan yapımı, Meksika- Dominik Cumhuriyeti-Katar ortak yapımı “Sanctorum”, kenevir (marijuana) toplarken garip sesler duyan ve dünyanın sonunun geleceğine inanan Meksikalı köylülerin görüntüleriyle başlayan ve gerçeküstü olaylar/kişiler içeren bir başka büyülü-gerçekçi film. Uyuşturucu karteli ile askerlerin arasında kalan, iki taraftan da işkence gören yoksul köylülerin trajik yazgısı hiç de yabancı gelmiyor insana. Bana göre seçkinin en iyi filmlerinden biri bu. Kişisel tarihini deşerken, ülkesinin tarihiyle hesaplaşmayı ihmal etmeyen Polonyalı genç yönetmen Xawery Zulawski, “Kuş Dili”nde, babası ünlü yönetmen Andrzej Zulawski’nin çekemediği bir senaryoyu hayata geçirirken, babasını da filmin içine alarak, çok katmanlı, görselliği kadar içeriği ile de etkileyici bir film yapmış. Polonya’da film çekme olanağı bulamayınca kariyerini Batıda sürdüren Zulawski’nin fantastik düşlerini beyazperdeye yansıtırken, Sovyet egemenliği sonrası faşist ve dincilerin etki alanına giren ülkesinin yazgısını anlatmak gibi zorlu bir işe soyunmuş. Altından kalktığını söyleyebilirim. Ama, kolay anlatıları yeğleyen izleyicilere göre bir yapım değil…  Yabancılar ve inançlılar Yarışmanın, bana göre en iyilerinden biri olan “Yabancı” (özgün adıyla ‘Exil’), Arnavut asıllı Alman yönetmen Visar Morina’nın imzasını taşıyor. Klişelere çok müsait bir konuyu gerçekçi ve tarafsız bir bakış açısıyla yorumlayarak, kahramanlarının iç dünyalarına eğilen yönetmen Alman sinemasının son yılda yaptığı en iyi filmlerden birini imzalamış. Kültürel farklılıklar ve yabancı düşmanlığı temalarına bildik klişelerin dışında bir yorum getiriyor. Günümüz Alman gençliğini anlatan Leonie Krippendorff’un “Koza”sı ise, Almanların ve Türk kökenli gençlerin birlikte büyüdüğü bir ortamda yaşayan ve kadınlara ilgi duyan bir genç kızın dünyasını duyarlı bir sinema diliyle anlatsa da, bildik şemalardan kurtulamıyor. Kadınların dünyası üzerine bir başka anlatı, Polonyalı yönetmen Malgorzata Szumowska’nın “Öteki Kuzu” adlı İrlanda-Belçika-ABD yapımı film. Kendini ‘çoban’, kendisine inanan kadınları ve kızlarını ‘kuzu’ olarak tanımlayan bir ‘tarikat’ liderine başkaldıran bir genç kızın öyküsü. “Yazdönümü” adlı İsveç yapımını anımsatan film, cinsellik odaklı tarikatların dünyanın farklı köşelerinde var olduğunu anlatmakla yetinmiyor, feminist bir mesajla noktalanıyor. Amerikalı yönetmen Annabelle Attanasio, “Mickey ve Ayı” adlı filminde, alkole teslim olmuş bir ABD savaş gazisi ile hayvan doldurma işinde çalışan ergenlik yaşındaki kızı Mickey’in öyküsünü anlatıyor. Kadının bağımsızlığa adım atmasıyla biten film, karakter analizleriyle dikkate değer, ama o kadar işte… İranlı yönetmen Mahnaz Mohammadi’nin “Oğul-Ana” adlı dramı, toplum baskısı altındaki kadın temasına farklı bir bakış açısı getirmeyen, iyi yönetilmiş, iyi oynanmış bir film olmaktan öte geçemiyor. Zeina Durra’nın Mısır, İngiltere, Birleşik Arap Emirlikleri ortak yapımı “Luxor”u da, Mısır’ın bu gizemli kentinde geçen, turistik bir aşk hikayesi. Luxor tapınağındaki rehberin sözleri filmin ana fikrini özetliyor: “İçimizdeki şeytanları fethedebiliriz” diyor ama seyirciyi fethetmesi için daha epey somun ekmek yemesi lazım… İzlandalı yönetmen Runar Runarrson’un imzasını taşıyan “Yankılar” (Echo) adlı film ise çok daha sıradan olayları getiriyor beyazperdeye. Noel hazırlığındaki bir kasabanın sıradan insanlarının öyküsünü. Paralarını alamayan işçiler, polisler tarafından sığındıkları kiliseden alınarak sınır dışı edilmek üzere götürülen kaçak göçmenler, uyuşturucu bağımlıları, Noel gecesi hazırlıkları, çam ağaçları, havai fişekler ve huzurevindeki yaşlılarla bir toplum panoraması; kurmaca ile belgeseli buluşturan mütevazi bir yapım. Ülkesinin acılarla dolu yakın tarihini soğukkanlı bir bakış açısıyla yorumlayan Ukraynalı yönetmen Valentyn Vasyanovych’in “Atlantis”i, yarışmanın dikkate değer filmlerinden. 2025 yılında, savaştan bir gün sonra başlayan film, Rusların işgal ettiği Doğu Ukrayna’da geçiyor. Mayınlar, otopsiler, ceset torbaları arasında yaşanan bir aşk ve yalnızlık öyküsü. Suların kirletilmiş olması nedeniyle yaşanan ekolojik felaket, terk edilmek zorunda kalınan topraklar ve “Bu toprakları terk etmek için mi savaştık?” sorusuyla baş başa kalan askerler… Özenli sinematografisi ile öne çıkan, durağan anlatımı ile izleyiciyi zorlayan bir film… Hangi film için oy kullandın diye soracak olursanız, henüz kullanmadım… Herhalde “Sanctorum” için kullanırım… BIFED'de yarışacak belgeseller ile jüri üyeleri belli oldu
Bozcaada Uluslararası Ekolojik Belgesel Festivali’nde (BIFED) finalistler belli oldu. 2-8 Kasım tarihleri arasında çevrimiçi olarak bir platform aracılığıyla izleyicisiyle buluşacak festivalde 15 yapım arasından kazananları belirleyecek jüri de açıklandı. Bozcaada Belediyesi organizasyonuyla ve Kadıköy Belediyesi Sinematek/Sinema Evi işbirliğiyle gerçekleştirilecek BIFED-2020’nin yedi kişilik jürisi önemli isimlerden oluşuyor. Türkiye’den sinema yazarı Necla Algan, yönetmen ve Anadolu Üniversitesi Öğretim Üyesi İlknur Ulutak ile Birleşik Devletler ile Türkiye’de yapımlarıyla bilinen yönetmen ve yapımcı Emre Şahin jüride yer alırken, bu üç ismin haricinde Sloven yönetmen ve yazar Sonja Prosenc, İskoçya’dan SF Green Film Festivali kurucu ve yönetmeni Rachel Caplan, Karadağ’dan yönetmen ve Yeşil Karadağ Uluslararası Film Festivali yönetmeni Blagota Marunović ile Arjantin’den FINCA Uluslararası Çevre Film Festivali'nin teknik koordinatörü Mariano Pozzi BIFED’in bu seneki yedi kişilik jürisini oluşturuyorlar.  Sular altında kalmakta olan Hasankeyf’te 21 günlük yaşam döngüsünü gözlemlerle ve hislerle anlatan Rûken Tekeş imzalı “Aether” ile inşaat ve otoyol projeleriyle Karadeniz kıyılarına verilen tahribatları gözler önüne seren Türkiye-Almanya ortak yapımı “Kuzey Ormanları” Türkiye’deki ekoloji sorunlara dair iki dikkat çeken belgesel olarak göze çarpıyor. Ayrıca denizel yaşam, ağaçlandırma, maden, iklim değişikliği, çöp, nükleer, tarım, tohum gibi başlıklar festivalde öne çıkıyor. Ayrıca tüm dünyayı etkileyen salgın sebebiyle ülkelerin sağlık sistemleri sorgulanırken BIFED’de doğrudan sağlık sistemiyle ilgili belgeseller de dikkat çekiyor. Festivalin yönetmeni Petra Holzer finalistlerle ilgili yaptığı genel değerlendirmede, “Bu yıl BIFED’de gösterilecek 15 filmden biri Türkiye yapımı ‘Aether’. Aether Hasankeyf’in son günleri üzerine yapılmış sinematografik muhteşem bir gözlem. ABD yapımı ‘Artifishal’ filmi Washington, Oregon bölgesindeki nehirlerde vahşi somon balıklarının karşı karşıya olduğu yok oluş sürecini ve nehirlere atılan ama hiçbir fayda getirmemesi bir yana hastalık getiren suni somonlarla ilgili. ‘Amussu’ filmi Afrika’nın en büyük gümüş madenine karşı yerel halkın direnişinin destanı. Bir diğer yapım ‘Green Blood (Yeşil Kan)’ çevre gazetecilerinin dünyanın her yerinde açık ve savunmasız birer hedef haline geldiğini anlatan acı bir öykü. Sağlık konusu ile ilgili de iki film var BIFED-2020’de; Almanya ve Avusturya yapımları olan bu filmler ‘TrustWho (DSÖ’ye Güven)’ ve ‘Fever (Ateş)’ filmleri. Şu sıralar tüm dünyanın gündeminde olan Dünya Sağlık Örütü ile ilgili film buradaki bozulma ve işlevsizlikle ilgili. Aslında her iki film de ilaç endüstrisine getirilmiş çok ciddi eleştiriler olarak da görülebilir. Ayrıca beş aktivist filmi de bu yılki yarışma bölümünde yer alacak. Zaten bu yıl BIFED’in sloganı da: Savunucuları Savunun”.  Türkiye haricinde İtalya, Fas, Katar, Birleşik Devletler, Hindistan, Fransa, Çekya, Almanya, İsviçre, Letonya, Norveç, Litvanya, Birleşik Krallık, Avusturya ve Meksika’dan başvuran eserler finalde yer alacak. Bir platform üzerinde çevrimiçi olarak gerçekleşecek festivalde ana yarışma kategorisindeki 15 belgesel haricinde Panorama ve Türkiye Panoraması kuşağında da 23 belgesel gösterilecek. Ayrıca festival kapsamında yönetmenlerle canlı röportajlar ve paneller de gerçekleştirilecek. Halil Sezai, tutuklanmasının ardından ilk açıklamayı yaptı: Bu bir itibar suikastı
Komşusunu darp ettiği gerekçesiyle tutuklu yargılanan müzisyen Halil Sezai, yaşananların ardından ilk açıklamasını yaptı. Müzisyenin sosyal medya hesabı Twitter üzerinden yayınlanan açıklamada, Halil Sezai kendisine yapılanın ‘bir itibar suikastı’ olduğu belirterek, “Aslında ne oldu? Nasıl oldu?” diye sormadı, sormuyor ama ön yargılar hakkımda kamuoyu yargısına dönüşüyor” dedi. Halil Sezai’nin açıklaması şöyle: ‘HERKES HÜKÜM VERİYOR’ “Bu bir itibar suikastıdır Günlerdir kamuoyunda tutuklu yargılanmama gerekçe olan olaylar hakkında pek çok şey yazılıyor, anlatılıyor, söyleniyor. Herkes kendi dünya görüşü, değer yargıları üzerinden söz söylüyor, yorum yapıyor, hüküm veriyor... Kimse de bana “Aslında ne oldu? Nasıl oldu?” diye sormadı, sormuyor ama ön yargılar hakkımda kamuoyu yargısına dönüşüyor. Korkarım ki bu kamuoyu yargısı, adli yargıyı yönlendirici bir baskı oluşturmak amacıyla, bilmediğim (ama tahmin ettiğim) nedenler ile pompalanıyor. Beni ezan ve inancım yüzünden yargılama, linç etmeye kalkışılmasını kaldıramıyorum. Şimdiye kadar insanlığa, doğaya karşı vicdani sorumluluğum olduğunu bilerek yetiştirildim ve kendimi yetiştirdim. Paylaşmanın kutsallığını deneyimledim.... Ezan, bir köprü ve vicdani sorumluluklarımı hatırlatan kutsal bir çocukluk yadigarıdır... İşte tamda bu yüzden beni buradan yaralamalarına, yargılamalarına müsaade etmeyeceğim. ‘KİM NEYE İNANIRSA İNANSIN’ Kim neye inanırsa inansın. Kim ne yar ne içerse içsin bu beni ilgilendirmez. Ancak tek derdimizin sadece Youtube içeriği çekmek olduğu zaman diliminde (yaklaşık 6 ay) her defasında, verandasında kurduğu hoparlörlerle içki masasına çöreklenip, saatlerce ezan açmasının sebebinin içinde iyi niyet arayamam. Ezanı kişisel husumeti için bir tahrik ve taciz aracı olarak kullanılmasını yediremedim. Yansıtılan algının tam aksini savunduğum bir tepkinin, şeytani bir şekilde bu duruma getirilmesini hazmedemiyorum. Evet, bunu daha soğukkanlı, daha sükunetli yapamadığım için üzgünüm.” Tuzla'da komşusu Hüseyin Meriç'i darp ettiği gerekçesi ile tutuklu yargılanan müzisyen Halil Sezai hakkında 13 yıl 10 aya kadar hapis istemiyle hazırlanan iddianame geçtiğimiz günlerde kabul edilmişti. Enver Gökçe Ödülü, Nihat Behram’ın oldu
HABER MERKEZİ  2020 Enver Gökçe Toplumcu Gerçekçi Şiir Ödülü, Şair Nihat Behram’a verildi. Şair, Yazar Enver Gökçe’nin doğumun 100’üncü, aramızdan ayrılışının 39’uncu yılına rastlayan bu ödül, Şair Behram’a ‘bütün sanat yaşamını toplumcu gerçekçi ilkeye bağlı olarak sürdürmüş olması’ gerekçesiyle verildi. Barış Kitap, Öyküşiir Dergisi ve Enver Gökçe Dostlar Grubu tarafından verilen ödülün seçici kurul koltuğunda Ali Ekber Ataş, Arzu K. Ayçiçek, Ayten Mutlu, Hasan Hüseyin Yalvaç, İbram Erdem, Mehmet Özer, Metin Turan, Orhan Selen, Yalçın Duman otururken, ödülün düzenlemesinde ise Atalay Atmaca, Doğan Tanyeli, Zeynal Gül yer aldı. Enver Gökçe BÜST İÇİN ÇALIŞMALAR BAŞLADI Enver Gökçe Dostları Grubu adına yapılan açıklamada ayrıca Enver Gökçe’nin bir büstünün yapılması için Gazi Üniversitesi Öğretim Üyesi heykeltıraş Azimet Karaman’ın çalışmalarına başladığı bildirildi. Açıklamada şunlar kaydedildi: “Enver Gökçe büstü, Gazi Üniversitesi Heykel Bölümü Öğretim Görevlisi heykeltıraş Azimet Karaman’a on gün önce önerilmiş ve sanatçımız büstü yapmayı kabul ederek, çalışmalarına başlamıştır. Geçen bu süreçte sanatçımız büstü tamamlamış ve 10 Ekim’deki toplantı sonrasında seçici kurul üyelerini üniversitedeki heykel atölyesine davet ederek, büstün tamamlanarak Enver Gökçe Dostları Grubu’na Aralık 2020 tarihinde teslim edilmesi konusunda bilgilendirmiştir.” Açıklamada, şu ifadeler yer aldı: “Yıllardır düşündüğümüz Enver Gökçe büstünün yapılmasını, Gazi Üniversitesi Öğretim Üyesi heykeltıraş Azimet Karaman tarafından başlanmış ve bitmek üzeredir. Enver Gökçe Dostları Derneği olarak, bu etkinliklerimizi daha kalıcılaştırıp edebiyat tarihine kazandırılacak bir "Enver Gökçe Armağan" kitabı tarafımızdan hazırlanacak ve 19 Kasım’a yetiştirilmeye çalışılacak.”  BEHRAM: BOYUN EĞMEDEN YAŞADI Aldığı ödülle ilgili duygu ve düşüncelerini BirGün’le paylaşan Şair Nihat Behram, “Enver Gökçe, zalimlerin acımasızca saldırdığı bir halk cevheridir. En genç, en delikanlı yaşlarında, zincire vurdular. Zindanda kaldığı 7 yılın 2 yılı Emniyet’in işkence merkezi olan Sansaryan Hanı hücrelerinde geçti. Şiir/kültür/sevda/bilinç kuyusu yüreğini söndürmek için her zalimliği yaptılar. Yazdığı şiirleri yok ettiler. Zindandan çıktığında gövdesi haraptı fakat ruhu kaya gibiydi. Ölene dek de, düşüncelerinden, halkına yurduna, insanlık değerlerine bağlılığından ödün vermeden, boyun eğmeden yaşadı” dedi. ZULME KARŞI MÜCADELE ANDIM Gökçe’nin adıyla kendisine verilen ödüle lâyık olmanın boynunun borcu olduğunu kaydeden Behram, “Bu uğurda harıl harıl çalıştı. Sözgelimi: Bizim kuşağımız Neruda adını ilk onun ağzından duydu. Dünyanın öbür ucundaki ruh ikizi Neruda’yı Türkçe’ye ilk o çevirdi. Şili’de faşist Pinoche Darbesi’nden sonra Neruda’nın katledişişi gibi, Enver Gökçe’nin kalbi de, faşist Kenan Evren Darbesi arefesinde yaşadığı acılara daha fazla dayanamadı. Bu yıl Enver ağabeyin 100. doğum yılıdır. Onun adıyla verilen ödüle lâyık olmayı boynumun borcu, zulme/zalimliğe karşı mücadele andım sayarım” ifadelerini kullandı. Kenter Tiyatrosu sevinci: Doğru karar, güzel haber
Kültür Sanat Servisi İstanbul Büyükşehir Belediye (İBB) Başkanı Ekrem İmamoğlu, usta tiyatrocu Yıldız Kenter’in cenaze töreninde verdiği sözü yerine getirdi. Yıldız Kenter Tiyatrosu, İBB Belediyesi Şehir Tiyatroları Müdürlüğü bünyesine katıldı. İBB Meclisi ekim ayı 3. oturumunda ’Kenter Tiyatrosu’yla ilgili komisyon raporları oylamaya sunuldu. Şişli’deki Yıldız Kenter Tiyatrosu’nun Şehir Tiyatroları bünyesinde faaliyetini sürdürmesi için İBB tarafından satın alınmasını içeren rapor oybirliği ile kabul edildi. Bu gelişme sanat dünyasını da sevindirdi. Sanatçıların konuya ilişkin sosyal medya paylaşımları şöyle: ► Genco Erkal: İşte dört gözle beklediğimiz haber. Bravo Başkan, sözünün eriymişsin. ►Şevket Çoruh: Doğru karar, güzel haber. ► Mert Fırat: Belediyenin kültür politikasının en değerli adımlarından biri atıldı. Sanata alan açan, kültür varlıklarını koruyan ve seyirciyle sanatçısı arasındaki bağın daha da kuvvetlenmesine vesile olan bu hamle dilerim başka belediyelere ve kurumlara da ilham olur. ►Tilbe Saran: Yıldız hocam, Şükran abi, Müşfik usta ve Kenter Tiyatrosuna ömrünü vermiş onca kıymetli rahmete kavuşmuş ustalar huzurla uyuyacak. AKP MHP ‘TEKNİK SIKINTI VAR’ DİYEREK TEKLİFİ GERİ ÇEKMİŞTİ İBB Meclisi Temmuz ayı oturumlarında komisyon raporu gündeme gelmiş ve tiyatro binasının satın alınması komisyonların hazırladığı ortak raporda da “uygun” bulunmuştu. Ancak AKP-MHP grubu raporu son anda “teknik sıkıntılar” bulunduğu gerekçesiyle raporu geri çekerek görüşmeyi önlemişti. Nostaljik şarkılara pop opera vurgusu
Işıl ÇALIŞKAN ‘Rafine’ albümü ile ilgi toplamayı başaran pop opera alanının başarılı temsilcilerinden MYFO Grubu, şimdi dinleyiciyi nostaljik bir yolculuğa çıkarıyor. Grubun “Nostalji Sendromu” ismini verdiği 4 şarkılık EP’sinde; Hümeyra’nın Sessiz Gemi, Ayten Alpman’ın Ben Böyleyim, Bora Öztoprak’ın Seni Seviyorum ve Tual Grubu’nun seslendirdiği Pencereler isimli Türk pop müziğinin kültleşmiş şarkıları yer alıyor. Soner Kırmızıgül ile Alperen Gören’in modern düzenlemeleri ile yeni EP’sini müzikseverlerle buluşturan grup, ilk olarak sözleri Yahya Kemal Beyatlı’ya, müziği Frank Geralt ve Patricia Carli’ye ait olan Sessiz Gemi yorumu ile çıkış yaptı. Kaan Ekenler, Enes Yüce, Yunus Akbaş ve Mert Kesepara’dan oluşan, dinleyicilere yepyeni bir tarz ve tat sunan MYFO Grubu’ndan Ekenler ile konuştuk. Sohbetimize MYFO’nun ne anlama geldiğini sorarak başlıyoruz. “Kanka gibi hitap şekilleri bize samimiyetsiz geldiği için birbirimize “My Friend” diye seslenmeye başladık... Zamanla bu “My Four” ve MYFO’ya evrildi” cevabını veriyor Ekenler. 80’LER 90’LAR POP HER ZAMAN YÜKSELİŞTE “Nostalji Sendromu” ile geçmişe olan özlemi gidermeyi amaçladıklarını söyleyen müzisyen, “80’ler 90’lar pop her zaman yükselişte. Biz geçmiş parçaların aranjelerini modernleştirerek bugüne taşıyor aynı zamanda bizim gibi gençlerin vizyonunu alternatif müzik dünyasına açıyoruz” diye konuşuyor. Nostalji Sendromu’ndaki 4 şarkılık seçkiyi ise şöyle açıklıyor Ekenler: “Beraber en iyi söyleyebildiğimizi düşündüğümüz pop opera yoruma uygun ve aynı zamanda kültleşmiş olan parçaları seçmeye çalıştık. Repertuvar kararlaştırmamız yaklaşık 6 ay sürdü. En optimal şekilde yorumlayabildiğimizden emin olmadan dinleyicilerimizin beğenisine parça sunmamayı tercih ediyoruz.” Şarkıları düzenlerken güncel elementlerin yanı sıra parçaların geçmişini bozmadan yeni bir auraya sokmaya özen gösterdiklerini ifade eden müzisyen, “Parça içi modülasyonlarla tüyleri diken diken edecek aranjeler yapmaya özen gösterdik” diyor. Pop operanın dünyada çok az ünlü gruba sahip bir janra olduğunu söyleyen müzisyen sözlerini şöyle sürdürüyor: “Ünlü olanların da fanları çığlıklarla karşılıyor. Ancak bu grupların hepsi klasik müzik yapılarına bağlı. Bizim altyapılarımızın tamamı dijital ortamda yapılıyor ve modernlik anlamında risk almaktan çekinmiyoruz. Pop Opera diyoruz ama aslında şan tekniklerini uzun vadeli şarkı söylemek isteyen her şarkıcı kullanmalı. Bu teknikleri unutmadan yapılan pop tarzını operatik pop olarak nitelendirebiliriz.” TEK BİR RUH VE BEDENDE BULUŞUYORUZ Ekenler, grupta 4 vokal olarak var olmayı sorduğumuzda ise “Hepimiz farklı şehirlerde doğan ayrı kültürel yapıların çocuklarıyız. Ortak şarkıcılık kültürünü oluşturmak, parça seçimleri gibi konularla beraber yapılanma ve grup olarak eğitim sürecimiz yaklaşık 1 sene sürdü. Hepimizin aynı konservatuvar sınıfında buluşmuş olması en büyük avantajımız... Beraber şarkı söylemek için 4 ayrı kişi olsak bile tek bir ruh hali ve bendende buluşmamız gerekiyor. E tabii ruh hallerimiz günden güne değişebildiği için her gün en iyi performansımızı vermek zorlayıcı bir görev oluyor” cevabını veriyor. Ayrıca tek başına sanatını icra eden kişilere göre 4 kat fazla emek harcamaları gerektiğini ifade eden müzisyen, “Bu zorlukları aşarak grup arkadaşımız Kaan’ın prodüksiyon firmasında evimizin rahatlığında Nostalji Sendromunu yapabilmiş olmak bizi çok mutlu ediyor” diyerek sözlerini noktalandırıyor. The Haunting of Bly Manor: Kapalı anlatım hayaletli hikâye
Bundan iki sene önce The Haunting of Hill House dizisi ile korku janrı sevenler başta olmak üzere büyük beğeni kazanan, kalemi ve kamerası kuvvetli Mike Flanagan, antoloji serinin ikinci sezonunda Henry James’in Yürek Burgusu (The Turn of the Screw) isimli romanını uyarlamış. Anne babalarının ölümünden sonra yeğenleri Flora ve Miles isimli iki çocuğa bakmakla yükümlü bir amca tecrübesiz bir mürebbiyeyi çocuklara bakmak üzere işe almasıyla başlayan hikâye, izole büyük bir malikânede geçmekte. Farklı davranış biçimleri olan bu çocuklar, bir bahçıvan, bir kâhya, bir aşçı ve etrafta dolaşan hayaletler ile ürpertici bir atmosferi olan bu hikâye ilk sezonu kadar güçlü olmasa da sizi yaydığı tuhaf enerji ile yarattığı dünya içine çekmeyi başarıyor. KESİNLİKLER ARAYANA GÖRE DEĞİL Merak unsuruyla açılan hikâyesi, yüzleşmeler yaşanana kadar hayaletlerin hedefinin belirsizliği, anlam ve imgelerin yer yer eşleşmemesi ile cevapların bulunamaması noktasında hikâye çok uzun süre biraz fazla muğlak gelebilir. Aynı şekilde romanı okumak da sabır gerektirdi ve okuduktan sonra bazı cevaplardan gene tam emin olamıyorsun. Diziyi bir korku türüne ait olarak düşünmek de yanlış beklenti ve hayal kırıklığı oluşturabilir. Özellikle Hill House’a göre bunun, daha az korku ögeleri barındıran bir dizi olduğunu bilmek gerek. Hatta dizinin kendisi, her ne kadar, bu bir aşk hikâyesi diye, seyircinin bakış açısını manipüle etmeye çalışsa da, düğümler çözüldüğünde bu hikâyelerden etkilenmemişsen elinde bir aşk hikâyesi de kalmıyor seyircinin. Hayaletlerin varlığı da tam bir anlam kazanmayınca bir hayalet hikâyesi de olamıyor Bly Manor’da. Daha ziyade kayıplar, bilinçaltı, travmalarla ilgili, trajik neticelenmiş eski hikâyeler ile duygusal bir konusu var diyebiliriz. Kesinlikler arayan ve sonuca daha hızlı varmak isteyenler için izlemesi keyifli bir yapım olduğunu söylemek zor. Ama hakkını vermek istediğim bir konu var burada. Aynı zamanda bir kuramcı, bir eleştirmen olan Henry James’nin, romanlarında 'bakış açısı'nı en usta kullanan isimlerden biri olduğunu hatırlatmakta fayda var. Yazar tarafından dikkatlice ve tutarlı bir şekilde kullanılan bakış açısı, olayları toparlayıcı en işlevsel nitelik olabilir. Bu dizide de anlatıcıya dikkat edilirse, hikâye seyrinin bu nitelikten faydalandığını görmek mümkün. Yani seyirci için, hikâyesindeki belirsizlikleri, anlamı açık kalan yerleri toparlayıcı bir yardımcı olan bu anlatıcıya biraz daha kulak kabartmakta fayda var. 2007’de aşk sözcükleriyle açılan dizi, anlatıcının 1987’de geçen esas hikâyeye seyirciyi yolcu ederken kullandığı cümlelere dikkat veren kazanır diyorum. ‘KORKU JANRI ÖLÜYOR MU?’ TARTIŞILMALI The Haunting Hill serileri büyük başlık olan ‘korku’ türüne ait değiller, bunlar aslında psikolojik ve dram ağırlıklı, hayaletli yüzleşme, hesaplaşma, iç yolculuk hikâyeleri. O yüzden yanlış beklenti ile hayal kırıklığı yaşamak gayet yersiz. Aynı ilk sezonunda olduğu gibi Bly’da da hikâye yavaş bir şekilde inşa edilmekte, atmosfer ve mekân kullanımları tamamen her şeyi domine etmekte, ana karakter gibi sizlerin de olayları şaşkınlık ve bilinmezlik içinde takip etmeniz istenmekte. Bu sezonda başta iki çocuk olmak üzere oyuncu performanslarına bayıldım. İlk sezonda Crain ailesinin duygusal anlamda en hasarlı kardeşi olan Nell Crain (Victoria Pedretti) bu sezonda başrolde oldukça akılda kalıcı ve ilginç bir oyunculuk sergiliyor. Gene ilk sezonun madde bağımlısı kardeşlerinden Luke Crain (Oliver Jackson-Cohen) ağır şiveli oyunculuğu ile atmosfere yakışan gerilimli tekin olmayan bir karakter portresi çizmeyi başarıyor. Serinin en tuhaf karakteri ise kahya Grose rolündeki, bundan sonra ismini daha sık duyacağımıza inandığım T'Nia Miller da çok başarılı. Bu arada biraz tuhaf bir denk gelme ama aynı romandan uyarlama olan The Turning isimli film de birkaç ay sonra vizyona girmeyi beklemekte. Evet o da korku değil, psikolojik diyelim şimdilik. Şimdilik dedim çünkü açıkçası bir sonraki benzer konuda, korku janrı ölüyor mu veya bildiğimiz korku bir alt janr olarak mı yer değiştiriyor, bu konuları mutlaka tartışalım derim. Henry James’in romanlarından uyarlanan bazı filmler: ►The Innocents (1961) ►The Portrait of A Lady (1996) ►The Wings of the Dove (1997) ►What Maisie Knew (2012) ► The Aspern Papers (2018) Huysuz Virjin karakterini yaratan Seyfi Dursunoğlu'nun vasiyeti açıklandı
17 Temmuz Cuma günü tedavi gördüğü hastanede hayatını kaybeden 'Huysuz Virjin' karakterini yaratan 87 yaşındaki Seyfi Dursunoğlu'nun vasiyeti resmi olarak açıklandı. İstanbul Anadolu 21. Sulh Hukuk Mahkemesi’nde yapılan ilk celse oturumunda Dursunoğlu’nun mal varlığını bıraktığı kurum ve kişiler belli oldu. Hürriyet'te yer alan habere göre; Dursunoğlu, röportajlarında birçok kez belirttiği gibi Çağdaş Yaşamı Destekleme Vakfı’na oturduğu Üsküdar’daki evini ve banka hesabında yer alan tüm maddi birikimini bıraktı. Ünlü sanatçı, yeğeni Güliz Buyrukbilen’e ise evinde yer alan şahsi eşyalarını miras bırakırken yardımcısı Ümit Yazıcı’ya, kullandığı Land Rover marka cipini vasiyet etti. Seyfi Dursunoğlu, karakteri Huysuz Virjin’le özdeşleşen tüm sahne kıyafetleri ve aksesuarları ise muhafaza edilip sergilenmesi için Türker İnanoğlu Vakfı’na emanet etti. Usta sanatçının cenaze işleri ve Üsküdar Küplüce Aile Mezarlığı’ndaki mezarının yapımı da Çağdaş Yaşamı Destekleme Vakfı tarafından üstlenmesi istendi. Aynı şekilde vasiyetnamenin uygulanması işlemlerinin de derneğin avukatlarının yapması belirtildi. Dursunoğlu’nun iki mirasçısı vasiyet okunurken yer almadığı için 24 Aralık’ta ikinci bir celse daha düzenlenecek. Vasiyet okunduktan sonra vasiler itirazda bulunmazlarsa mal varlığının dağıtımı gerçekleşecek. Yıldız Kenter Tiyatrosu, İBB Şehir Tiyatroları bünyesine katıldı
İstanbul Büyükşehir Belediye (İBB) Başkanı Ekrem İmamoğlu, sanatçı Yıldız Kenter'in cenaze töreninde verdiği sözü yerine getirerek Yıldız Kenter Tiyatrosu’nu, İstanbul Büyükşehir Belediyesi Şehir Tiyatroları Müdürlüğü bünyesine katılmasını sağladı. Yıldız Kenter’in vefatının ardından İBB’ye bağlı Şehir Tiyatroları Müdürlüğü, İBB Başkanlığı’na yazı göndererek gerekli işlemi başlatmış, ardından komisyon raporunda olumlu görüş belirtilmişti. Komisyon raporunda, “Çok sayıda tiyatro sanatçısının yetişmesine hocalık yapan, tiyatronun mümtaz şahsiyetlerinin anısının Kenter Tiyatrosu'nda yaşadığı İstanbul'un kültür ve sanat hayatında önemli bir yeri olan Kenter Tiyatrosu'nun tarihsel özellikleri, sanatsal niteliği ve özellikle kurucularının tiyatronun duayenleri arasında yer alması bakımından değerlendirilmesi, yaşatılması ve sanat serüvenine Şehir Tiyatroları bünyesinde devam etmesinin düşünüldüğü” görüşüne yer verilmişti. Fotoğraf: Yıldız Kenter AKP-MHP 'TEKNİK SIKINTI' DİYEREK TEKLİFİ GERİ ÇEKMİŞTİ İBB Meclisi Temmuz ayı oturumlarında komisyon raporu gündeme gelmiş ve Kenter Sinemacılık Tiyatroculuk A.Ş’ye ait olan tiyatro binasının bulunduğu taşınmazın satın alınması komisyonların hazırladığı ortak raporda da “uygun” bulunmuştu. Ancak AKP-MHP grubu raporu son anda “teknik sıkıntılar” bulunduğu gerekçesi ile raporu geri çekerek görüşmeyi önlemişti. Söz konusu rapor ekim ayı İBB Meclisi 3. oturumunda tekrar gündeme geldi. Oylama öncesi söz alan CHP Meclis üyesi Fidan Arslan Eroğlu, Yıldız Kenter'in büyük bir sanatçı olduğunu belirterek, "Yıldız Kenter, İBB Meclisi'nin oy birliği ile tereddütsüz arkasında duracağı bir sanatçıdır” dedi. Ardından yapılan oylamada bu kez komisyon raporu oybirliğiyle kabul edildi. (ANKA) Piyanistlerin yaşamları notalardan duyulacak
Işıl ÇALIŞKAN İstanbul Gedik Üniversitesi ve Gedik Sanat, dijital ortamda bir Piyano Festivali düzenliyor. 21 Ekim - 26 Mayıs tarihleri arasında gerçekleştirilecek festivale dünyaca ünlü festivallerde yer almış, önemli yarışmalarda ödül almış piyanistler önemli bestecilerini yorumlayacak. Festivalin açılışını Devlet Sanatçısı Gülsin Onay, Beethoven’ın Waldstein Sonatı ile gerçekleştirecek. Bu performans aynı zamanda Beethoven’ın 250’nci doğum yılına da bir gönderme niteliğinde olacak. ÇOĞUNLUK AKADEMİSYEN   BirGün’e konuşan Gedik Sanat Genel Sanat Yönetmeni Caner Akgün, festivaldeki sanatçı seçkisini şöyle anlatıyor: “Festival bünyesinde 15 piyanistimiz 15 piyano literatürünün değerli bestecilerini yorumlayacak. Piyanistler Türkiye’nin çeşitli şehirlerinde gençleri yetiştiren, onlara ışık olan akademisyenler aynı zamanda. Bursa Uludağ Üniveritesi, Mimar Sinan Devlet Konservatuvarı, Hacettepe Üniversitesi gibi okullarda görev yapan kıymetli sanatçıları bir araya getirdik. Tabii ki istisnalar da var kadronun içinde. Bir tane çok genç sanatçı var mesela. Iraz Yıldız, 23 yaşında. Yurt dışında 10 sene eğitim aldıktan sonra Türkiye’ye geldi ve çok önemli bir müzik bilinci var. Tecrübeli olarak da Devlet Sanatçısı Gülsin Onay’ı bu kadroya almak istedik. Önemli bir detay da piyanistlerin yorumladığı bestecileri piyanistlerin yaşamlarını inceledikten sonra karar vermemiz oldu.” Akgün, ayrıca önümüzdeki yıllarda da festivali sürdürmek istediklerini anlatıyor.  Akgün bu iki kurumun, Türkiye’deki sanatçıları desteklemek, bu sanatçıların başarılarını uluslararası platformda duyurmak ve topluma duyarlı nesiller yetiştirmek ışığındaki hedefleriyle festivali hayata geçirdiklerini anlatıyor.  ÇOK RENKLİ BİR PROGRAM  Festivalde yer alacak piyanistler ve yorumlayacakları besteciler şu şekilde: Gülsin Onay ( L.v. Beethoven ), Gökhan Aybulus ( S.Rachmaninov ), Özgür Ünaldı ( W.A. Mozart ), Emre Elivar ( F. Schubert ), Emre Şen ( F.Chopin ), Başar Can Kıvrak ( C. Franck ), Tayfun İlhan ( F.Liszt ), İraz Yıldız ( C.Debussy ), Cem Babacan ( M.Mussorgsky ), Elif Akar Kosman ( R.Schumann ), Özgün Gülhan ( M.Ravel ), Jerfi Aji ( A.Scriabin ), İris Şentürker ( J.S.Bach ), Çağdaş Özkan ( A.Scarlatti ), Hande Dalkılıç ( U.C. Erkin ).  İstanbul Gedik Üniversitesi ve Gedik Sanat Sosyal Medya hesaplarında çevrimiçi yayınlanacak festivalde sanatçılarla röportajlar, besteciler üzerine söyleşiler ve 30 dakikalık resitaller yer alacak. Kabiliyet iltifata tabidir…
1983 yılı baharının ilk günleriydi. Gündoğarken adıyla ilk kez konser verecektik İstanbul’da. Şeşen Kaptan, (Benim ve Gökhan’ın babası, İlhan Şeşen’in abisi. Ve de “Ankara’dan Abim Geldi” şarkısındaki abi) müziğimize olan sevgisi ve şarkılarımıza olan güveninden yola çıkarak bize Gayrettepe’deki Hodri Meydan Kültür Merkezi’nde biletli 2 konser ayarlamıştı. Afişleri bastırmış, valilikten izinleri almış; gazete ilanları, salon kirası, ses-ışık sistemini de cebinden ödemişti.  O zaman 12 Eylül’ün izleri ve acıları çok taze olduğundan şarkılarımız daha protest idi.  Konserlere toplam 60 kişi falan gelmişti.  2’nci konserin sonunda Şeşen Kaptan bizleri kültür merkezinin yöneticisi olan Levent Kırca’nın odasında beklediğini söyledi. Biz bir heyecan ve telaşla merdivenleri çıkarak Kırca’nın odasına girdik. Kısa bir tanışma faslından sonra elimize bir tekst tutuşturdu Kırca. Rahmetli Tuncer Cücenoğlu’nun yazdığı “Kadıncıklar” isimli oyunun teksti. Üçümüzde ilk kez bir tiyatro oyununun yazılı haline bakıyorduk o güne kadar hiçbir oyun müziği ve siparişle beste yapmamanın tedirginliğiyle. Levent abi biraz kararsız kaldığımızı görünce bize güven verebilmek için, “Ben sizi aşağıda biraz dinledim. Siz farklı şeyler söylüyorsunuz. “Çocuklar Nerede Oynasın” diye şarkı söylediniz biraz önce. Benim aradığım böyle bir şey…” dedi.  Birkaç gün sonra okuma provalarına başlamıştık bile. Levent Kırca, Dursun Ali Sarıoğlu, Mehmet Güney, Ece Örge, Melahat Özekit, Aydın Tolon, Yavuz Kumçay, Ferdi Akarnur’dan oluşan çok iyi bir kadromuz vardı. Ama başrolü oynayacak İnci rolü için kimsede karar kılamamıştı yönetmen Levent Kırca. Ben bir dönem çalıştığım Ses dergisinde röportaj yaptığım Alev Sayın’ı önerdim Levent abiye. O da kabul edince kadro tamamlandı. Bizim pek alışık olmadığımız bir ortamdı provalar. Müzik provalarına hiç benzemiyordu. Herkes serbestçe fikrini söylüyor, karakterleri yaşatabilmek için var gücüyle çalışıyordu.  Biz de provaları izleyip şarkı düşündüğümüz yerleri not alıyorduk. Zaman zaman o çalışma anında bile şarkı yaptığımız olmuştu. Levent abi yaptığımız hiçbir şarkıya hayır demiyor müdahale de etmiyordu. Bu birlikte çalıştığımız on sene boyunca hiç bozulmadı. “Kabiliyet iltifata tabidir” derdi. Bu yüzdendir belki de oyunlar ve televizyon programları için yaptığımız şarkıların sırrı.  Kadıncıklar 1984 yılında birçok önemli tiyatro ödülünün sahibi oldu. Ekonomik anlamda zor günler geçiren Hodri Meydan Kültür Merkezi’nin de yeniden ayağa kalkmasına vesile oldu.  Levent Kırca-Oya Başar Tiyatrosu ile “Kadıncıklar”dan sonra ”Aşağı Yukarı”, ”Gereği Düşünüldü”, “Hangi Yüzle” isimli müzikli oyunları yaptık. Ve de efsane televizyon programı “Olacak O kadar”ı.  Müziğin ve müzisyenlerin hep farklı bir yeri oldu Levent abinin hayatında. Acayip iyi bir kulağı vardı ve alaturkaya bayılırdı. Ben şimdi size “Gereği Düşünüldü” müzikalinin orkestrasını sayıyorum. Sıkı durun…  Gürol Ağırbaş, Erkan Oğur, Cem Aksel, Ozan Doğulu, Tahsin Endersoy, Cem Erman, Aydın Karabulut, Ali Otyam.  Hayatımızda o kadar farklı bir yeri vardı ki. Bunu yokluğunda çok daha iyi anlıyorum ne yazık ki. İzmir Balçova Ercan Villa Tesisleri’nde rahmetli Nejat Uygur Tiyatrosu. Edip Akbayram orkestrası bizler. Limonu soğan kokan cin tonikler, badanası kurumadan su verilen rakı rengi havuzlar, restorantdaki yüzlerce haşere yetmezmiş gibi içeri giren koyun, Behzat-Süheyl Uygur ve Nihat’la Nejat abinin resim yaptığı boyalardan yürütüp havuzu rengârenk boyamamız, Edip Akbayram ile suyun içine kurduğumuz rakı sofrası, Levent abinin “Allah be Allah be” diyerek yanımıza gelmesi. Şu an bu yazıyı yazarken bile hep gülümseyerek hatırlıyorum o günleri.  Ne mutlu bana Levent Kırca ile tanışmışım. Aynı sahneyi paylaşmışım. Alkışlara birlikte eğilmiş seyirciyi birlikte selamlamışız. Onun her gün yinelediği bir temenni cümlesiyle anayım büyük ustayı.  “Moruk akşam olsa da bir rakı içsek.” Telematik kâbuslar
Zaman çürüdü, akmıyor artık. Çürüyen zaman, bir tren gibi kompartımanlara ayrılmış, mekânsallaştırılmış zamandır; aynı trenin ayrı ayrı kompartımanlarında, bir türlü gelmeyeni bekleyenlerin zamanı. Bekleyenler de, bekletilen su gibi çürür elbet ve kompartımanların içine kapatılmış bedenlerle birlikte toplum da çürüdü, havada keskin bir bataklık kokusu. Geçmiş ve gelecekte icat edilmiş noktalar arasına sıkıştırıldığından beri zamanı hapishane olarak deneyimliyoruz; kalkış noktası ile varılacak terminal arasına sıkıştırılmış despotik bir tren-zaman yolculuğu. İki noktayı birleştiren çizginin içinde tutsak kalmaya yolculuk denemez tabii. Çizgisel zaman hapishanesinin kompartımanlarında bekleyenler artık neyi beklediklerini unutup uykuya daldılar; derin uykudan uyanamıyoruz bir türlü. Uyandığımızı sanıyoruz, ama bedenimizi kımıldatamıyoruz; uyku ile uyanıklık arasındaki o felç hali. Henry Fuseli’nin “Karabasan” (1781) tablosundaki gibi, her an lanet olası iblis ile göz göze gelmek; göğsümüzün üzerine oturmuş, nefes alamıyoruz. Kaçıp kurtulmak istiyoruz, fakat uzuvlarımıza söz geçiremiyoruz. Henüz uyanamamışız demek ki. Karabasanı kısaca uyku felci olarak tanımlıyor uzmanlar. Uykunun en derin evresi olarak tanımlanan ve rüyaların görüldüğü REM uykusu sırasında, beyin ile beden arasındaki iletişim engellenir. Solunum ve göz kasları dışında tüm kaslar devre dışı bırakılır; bedeninize söz geçiremezsiniz; anlık felç hâli. Karabasan, uykudan uyanmamıza rağmen, REM uykusundaki fizyolojik felç halinin devam etmesinden kaynaklanıyor. Ve bu geçici felç hali geçmiyor artık. Karabasandan kurtulmak istesek de kurtulamıyoruz. Gerçekten uyanmış olsaydık, bedenimiz sözümüzü dinler ve gündüz kâbuslarından kurtulabilirdik. Olmuyor, bedenlerimiz telematik aygıtın içine gömülü; beden, bizim bedenimiz değil, onlar kullanıyor. Telematik; telekominikasyon ve enformatik terimlerinden türetilmiş araç takip sistemi. Bilginin gönderimi, alımı ve depolanması yöntemi. GPS teknolojisi, bilgisayar ve kablosuz iletişim araçlarının entegrasyonu ile oluşturulmuş. Bedenlerimizin yönetimini telematiğe devrettik; bedenlerimiz artık telematiğin emrinde. Bazen uzuvlarımıza söz geçirmeyi deniyor, bir araya gelmek ve kendi mekânlarımızı yaratmak istiyoruz, fakat “bekleme yapma!” komutu geldiğinde olay mahallini hızla terk ediyoruz. Bedenlerimiz araçlara dönüştü. Telematik, araçlaştırılmış bedenlerden filolar kurmaya yarıyor. Bir internet sitesi ne güzel tanımlamış: “Filo yönetimi; verimliliği en üst seviyeye çıkarmayı, üretkenliği artırmayı, taşıtlar ve sürücüler için güvenliği arttırmayı amaçlayan, araçlara ve sahada görev yapan personellere dayanan bir iş rolüdür. Telematik ve gelişmiş GPS izleme çözümleri ise filo yöneticilerinin araçları izlemesini, yakıt tüketimlerini raporlamasını, sürücü davranışlarını izlemesini ve araç bakım süreçlerini yönetmesini sağlamaktadır.” Filo yönetimi, Foucault’nun bahsettiği biyo-iktidardır; verimliliği arttırmak için tüm yaşam süreçlerini kontrol altına almak. Ve bugün bu filolara halk deniliyor. Halk biziz; bedenlerimizi tepe tepe kullanıyorlar, hurdası çıkıncaya dek. İstediğiniz kadar beyniniz ile bedeniniz arasında iletişim kurmaya, uzuvlarınızı hareket ettirmeye çalışın; telematik aradaki bağlantıyı hep koparıyor, kâbus gibi; hiç geçmeyen felç hali. Bekliyoruz bir umutla. Beklentilere bile tahammülü olmayan despot, gelmeyecek olanı bekleyenlere “bekleme yapma!” komutu gönderiyor. Komutu işittiğimizde iblis ile yeniden göz göze geliyoruz. Göğsümüzde oturan iblis, çürümüş zamandır. Beton duvarlarla ıslah edilmiş dere yataklarında bekletilen su gibiyiz; akışının önüne set çekilmiş, çürümeye yazgılı. Oysa zaman her yöne doğru akabilir; homojen değil, heterojendir. Bazen, duvarların ötesindeki ıslah edilmemiş taşkın akarsuların, kayaları parçalayan zamanların sesleri yankılanıyor içimizin boşluğunda. İşte o zaman Jean Genet’nin kısa filmi, “Bir Aşk Şarkı” (Un Chant D’Amour)’sındaki gibi duvarları delesi geliyor insanın; yalıtılmış, tutsak bedenlere dokunası. Sonra birden bedenlerimizi hareket ettiremediğimizi fark ediyoruz. Ve kâbus, kaldığı yerden devam ediyor. Kenter Tiyatrosu İBB bünyesine katılıyor
İstanbul Büyükşehir Belediyesi (İBB) Meclisi ekim ayı 3. oturumu, yeni tip koronavirüs (Covid-19) tedbirleri kapsamında Yenikapı'daki Avrasya Gösteri Merkezi'nde gerçekleştirildi. Meclis 2. Başkanvekili Ömer Faruk Kalaycı başkanlığında yapılan toplantıda, "Kenter Tiyatrosu", "Formula-1" ve "Büyükçekmece'deki Albatros bölgesi"yle ilgili komisyon raporları oylamaya sunuldu. Meclis'te, Şişli'deki Yıldız Kenter Tiyatrosu'nun Şehir Tiyatroları bünyesinde faaliyetini sürdürmesi için İBB tarafından satın alınmasını içeren komisyon raporu oylamaya sunuldu ve oybirliği ile kabul edildi. KENTER TİYATROSU HAKKINDA Devlet Tiyatrosu'ndan ayrılan Yıldız Kenter ve Müşfik Kenter kardeşlerin Devlet Tiyatrosu Genel Müdürlüğünden alınan Muhsin Ertuğrul'un desteği ile 1960 sezonunda oluşturduğu topluluk, İstanbul'daki Karaca Tiyatrosu ile anlaşarak Site Sineması'nın üst katında 1959-1960 sezonunda Muhsin Ertuğrul yönetiminde oyunlar sahnelemeye başladı. İlk olarak sahnelenen oyun Amerikalı yazar W. Gibson’un Salıncakta İki Kişi adlı oyunu oldu. Tiyatronun çekirdek kadrosunda Yıldız ve Müşfik Kenter'den başka, Genco Erkal, Şükran Güngör, Sadri Alışık da bulunmaktaydı. Topluluk, Site Tiyatrosu olan adını değiştirerek 1962'de Kent Oyuncuları adını aldı. İlk oyunları, Jean Anouılh'un "Antigone" adlı eseriydi. Kent Tiyatrosu oyunlarını bir süre Dormen Tiyatrosu'nda sahneledi. Koltuk satma kampanyası ile destek toplayarak Harbiye'de inşa ettikleri tiyatro binası 1968'de tamamlandı. Topluluk, Necati Cumalı'nın Nalınlar, Derya Gülü, Cahit Atay'ın Pembe Kadın, Melih Cevdet Anday'ın Mikadonun Çöpleri gibi yerli oyunların, Anton Çehov'un Üç Kızkardeş, Bertolt Brecht'in Üç Kuruşluk Opera, Eugene Ionesco'nun Sandalyeler, Harold Pinter'in Kapıcı gibi yabancı oyunları sergiledi. Kent Oyuncuları, bugün Türkiye'nin birçok sanatçısına bir okul olarak, ekol haline gelmiş bir geçmişe sahiptir. Halen aktif tiyatronun yanı sıra; belli bir dönem de "Akademi Kenter" adıyla sanatçılık eğitimi vermişlerdir. Kundura Sinema kapılarını Dr. Jivago ile açıyor
Joaquin Phoenix, Napolyon Bonaparte'ı canlandıracak
Ünlü yönetmen Ridley Scott’ın 19. yüzyılda yaşayan ve Cumhuriyet’i lağvederek kendisini Fransız imparatoru ilan eden Napoleon Bonaparte'ın hayatını anlatacağı "Kitbag" filminin başrolünü Joaquin Phoenix’in oynayacağı duyuruldu. Çekimlerine önümüzdeki yıl başlanacak filmin senaryosunu da kaleme alacak olan Scott, bu görevi 2017 yapımı polisiye gerilim filmi All the Money in the World'de birlikte çalıştığı David Scarpa'yla birlikte yerine getirecek. YAPIMCILIĞI FREE VE WALSH ÜSTLENİYOR Filmin yapımcılığını ise Scott Free ve Kevin Walsh üstleneceği açıklandı. Film Napolyon’un kökenine ve karısı Josephine'le olan değişken ilişkisine odaklanacak. Yönetmen Ridley Scott, "Gladiator", "The Martian", "Black Hawk Down" ve "Thelma & Louise" filmleriyle en iyi yönetmen dalında Akademi Ödülü'ne aday gösterilmişti. Geçen yıl “Joker” filmiyle en iyi erkek oyuncu dalında Akademi Ödülü'nü kazanan Phoenix ise “Walk the Line”, “The Master” ve “Gladiator” performanslarıyla da aday gösterilmişti. NAPOLYON'UN HAYATI Phoenix'in hayat verceği tarihi karakter Napolyon, Fransız Devrim Savaşları sırasında askeri kampanyalara liderlik etti ve 1804'ten 1814'e kadar Fransa'nın imparatoruydu. Aynı zamanda, Waterloo'da yenilmeden önce ülkeye bir dizi savaşta komutanlık yaptı. Önce Elba Adası'na, daha sonra 51 yaşındayken, 1821'de öldüğü Saint Helena'ya sürüldü. Dexter geri dönüyor
Fenomen dizi Dexter, 7 yıl ara verdikten sonra 9. sezonuyla ekrana geri dönüyor. Başrolünde Michael C. Hall'ın yer aldığı dizi 22 Eylül 2013'te final yapmıştı. İlk olarak 1 Ekim 2006'da Showtime kanalında gösterilmeye başlayan Amerikan drama dizisinin 2021 sonbaharında 10 bölümlük bir sezonla yeniden ekranda olacağı duyuruldu. Surprise Motherfucker. He’s back. #Dexter pic.twitter.com/EDXov06rot Showtime yöneticisi Gary Levine, basına yaptığı açıklamada "Dexter, hem milyonlarca hayrana sahip hem de Showtime için çok özel bir dizi" dedi. Levine, "Bu benzersiz karakteri, orijinal diziye layık olan bir yaklaşım bulabilirsek tekrar ziyaret ederdik. Clyde Philips ve Michael C. Hall’un da dizide yer aldığını bildirmekten mutluluk duruyorum ve yeni sezonu çekip yayınlamak için sabırsızlanıyoruz," dedi. BİR SERİ KATİLİN HİKAYESİ Popüler Amerikan drama dizilerinden biri olan Dexter'da baş karakter Dexter Morgan, Miami Metro Polis Departmanı’nda çalışmaktadır. Kendisi bir kan sıçrama analizcisi olarak görev yapmaktadır. Ancak Dexter Morgan’ın bilinmeyen gizli bir yaşamı daha vardır. Kimsenin bilmediği bu gizli hayatında bir seri katil olarak yaşamaktadır. Döngü ile filizlenip yeni yaşamlara akıyoruz
IŞIL ÇALIŞKAN Çok kültürlü ve çok dilli bir müziğin icracısı Babetna. Birçok rengi notalarla buluşturup dinleyicinin beğenisine sunan grup, Deniz İnal, Sunay Ersoy, Şervan Ayaz, İlkan Pala ve Ciwan Ayaz'dan oluşuyor. Anadolu ve Mezopotamya’nın çok kültürlü yapısını müziğinize yansıtan grup, 13 şarkılık ikinci albümleri “Döngü” ile dinleyici huzurunda. Ciwan Ayaz ile yeni albümlerini ve müziklerini konuştuk. ► Zazaca’da ‘başka’, ‘çeşit’ anlamına gelen Babetna, nasıl bir farklılık içeriyor? Öncelikle farklılıktan tam olarak ne anladığımız önemli. Eğer müzikte de tıpkı yaşamdaki değişim ve dönüşüm gibi dinamiklerin varlığını görünür kılmak istiyorsak bu anlamda Babetna'nın bir farklılık oluşturabildiğini düşünüyoruz. Keza müzikal yaklaşımımız kümülatif bir kültürel birikimin üzerinde modern müzikal bir yapının var olabileceğine işaret ediyor. Bir diğer farklılık ise kapitalist üretim ekonomisinin hemen hemen tüm üretim alanlarında yerle bir ettiği insanın o en primitif hayata tutunma yöntemi olan kolektif bütünlüğü ve eşit bölüşümü sergileyişimiz olabilir. Yani doğrunun-yanlışın, ezenin-ezilenin, güzelin-çirkinin; yani bir bütün olarak hakikatin anlamından uzaklaştırıldığı bir dönemde Babetna, ısrarla başka çeşit bir yaşam ve müziğin var olabileceğine işaret ediyor.  GEÇMİŞİN İZİNİ SİLMEDEN ÜRETİM MÜMKÜN  ► Anadolu ve Mezopotamya’nın çok kültürlü yapısını müziğinize yansıtıyorsunuz. Hangi zamanlardan, nelerle yoğrulmuş bir müzik sizinki? Doğduğumuz, büyüdüğümüz, baskılandığımız, yok sayıldığımız toprakların her anından ve her varoluşundan bir şeyler katmak istiyoruz müziğimize. Tek tipleştirilmeye çalışılan Anadolu ve Mezopotamya kültürünün zenginliğiyle besleniyoruz. Bu arada salt halk şarkılarıyla yetinmiyoruz, aynı zamanda beste müziği yapıyoruz. Her iki albümümüzdeki şarkıların birçoğu kendi bestelerimiz. Günümüzden kopmadan, geçmişin izini silmeden bir üretim mümkün.  ► Alternatif müzikle hele ki günümüzde çeşitliliğin çok fazla olduğu bir havuzda var olmak nasıl? İşin aslı alternatif müzik yapan grupların neredeyse esamesinin bile okunmadığı şu dönemde ana akım müziklerle kulakları felce uğratılmış dinleyiciyle karşı karşıyayız. Direkt dinleyiciyi suçlamak sanırım kimseye bir şey kazandırmayacak. Post modern zamanların yozlaştırıcılığına maruz kalan bireyin, bundan kolaylıkla sıyrılabilmesi epey zordur. Bilginin dolaşım hızı ve çeşitliliği doğru bilgiyi yakalamayı oldukça zorlaştırıyor ve bir süre sonra doğruya, yanlışa, hakikate dair elde avuçta bir şey kalmayınca geriye daracık algılara hapsedilmiş yığınlar kalıyor. Bizim için zor olan şey bu dakikadan sonra başlıyor. Zor olan, kısır melodilerde, sözlerde ve anlamlarda boğdurulmuş dinleyiciyi farklı olana çekmek. Bu anlamda zor bir devinim içinde olsak bile, dinleyicilerimiz arttıkça bir şeylerin değişebiliyor olduğunu görmek bizi oldukça motive ediyor.  ► Yeni albümünüz Döngü’nün hikâyesini nasıl anlatırsınız?  İlk albümümüz "Yansıyan" ile bu topraklardan bizlere yansıyanı dinleyiciye yansıtmak istedik. "Döngü" ile ise bize yansıyanın yaşamsallığına vurgu yaptık. Yaşamın temel bir anlatısı var. Bir kökten ortaya çıkmak, sonra filizlenip çeşitlenmek ve bu çeşitliliğin bir yaşam döngüsü içinde yeni yaşamlara akması... Biz de ikinci albümümüz "Döngü" ile birlikte yeni şarkılarla çeşitleniyor, filizleniyor ve yeni yaşamlara akıyoruz. Bir müzik grubu olarak temel ihtiyacımız da tam olarak budur.  ► Pandemi sürecinde yaşanan müziğin kısılma halini nasıl yorumluyorsunuz? Sanat buralarda her dönemde salt bir araç olarak görülmüştür. Ki araçsallaştırılan bir şey hakkında kolaylıkla tasarruflarda da bulunulabilir. Bize göre genel anlamda sanata, özelde de müziğe yaklaşımın kültürel kodlardaki sakatlığı temel sorundur. Yani sorun salt dönemin siyasi erkinin yaklaşımına hapsedilemez. Artık bize zar zor açılan küçücük performans sahnelerinden bile olmamız acıklı bir durum fakat popüler kültür, halkın müzik-sanat algısını darmaduman etmeye başlamıştı zaten. Kaldı ki daha önceki siyasi erklerde kültürel çeşitliliğe vurgu yapan müziğe neredeyse hiç tolerans yoktu. Eğer meseleyi salt günlük politik kararların pespayeliğinde ararsak yanlış yapmış oluruz. Bir gün bu pandemi bitecek; biz yine küçük performans mekânlarının daracık sahnelerinde çalmaya, popüler kültüre ve zamanın ruhuna hizmet edenler ise devasa açık hava konserlerinde çalmaya devam edecekler.  MÜZİK ARAÇSAL DEĞİL YAŞAMSAL  ► Geleceğe dair nasıl bir planlama yaptınız? Güzel olan şey, üretim dinamiklerimiz pandemi veya popüler kültürün bizi, üretim isteğimizi pek fazla etkilemesine izin vermiyor. Çünkü müzik bizim için araçsal değil, yaşamsal olan bir iş, oluş hali. Grubu kurarken hemen hepimiz memleketin ve dönemin handikaplarını biliyorduk. Bu farkındalık bize müzikal üretim için büyük bir avantaj sağlıyor öte yandan. Grup içinde yakaladığımız kolektif bütünlük de sonrası için çok önemli. Bir kaç yıla kalmaz dağılırlar çıkarımının aksine Babetna, çok uzun yıllar devamlılığını planlayabiliyor. Bu plan kariyeri bir plan değil, zamanın akışı içinde üretime devam ettikçe kavrulduğumuz, dönüştüğümüz ve geliştiğimiz bir plandır. *** MAPUSLUK BU TOPRAKLARIN ÖZETİ  ► Albümde Erdal Erzincan, Grup Yorum dâhil olmak üzere birçok sanatçının seslendirdiği ‘Mapusun içinde’ türkü yorumu da var. Bu parçanın Babetna ile buluşmasını nasıl anlatırsınız? Mapusun İçinde şarkısı, içindeki hüznü okuyana direkt aktarabilen nadir halk şarkılarındandır. Uzun süredir de kendi rengimizle sahnede icra ederiz bu şarkıyı. Üstelik bu topraklarda neredeyse hiç eskimeyen bir anlatıya sahip. Zulüm ve mapusluk buralarda her dönem yaşananın özetidir ve Babetna yaşanana hiçbir zaman kayıtsız olmayacak. Leonardo…
Leonardo da Vinci, ölümünün 500’üncü yılında, dünyanın çeşitli yerlerinde, onuruna düzenlenen pek çok etkinlikle anıldı. Üniversite, müze ve galerilerde özel buluşmalar ve gösterimler düzenlendi. Doğduğu köydeki Leonardino Müzesi’nde ve sanatçının son yıllarını yaşadığı Amboise’da çok ünlü eserleri sergilendi. Ülkemizde de “Leonardo da Vinci’nin 500. Ölüm Yıl Dönümü” nedeniyle önemli bir “Leonardo” sergisi gerçekleştirildi. Bir grup sanatçı, Paris’te yaşayan ressam Onay Akbaş’ın düşlediği “Leonardo da Vinci’ye Saygı” projesini hayata geçirdi; İbrahim Karaoğlu da bu özel buluşmanın küratörlüğünü üstlendi. Onun hayat yolculuğuna denk düşecek bir izlekte buluştu her biri. Ortaya bir nevi, “Bizim Leonardo” sergimiz çıktı. ( Özellikle Devrim Erbil’in İstanbul’a bir Leonardo köprüsünü yakıştırması sanırım bu söylemi destekliyor.) Geçtiğimiz günlerde serginin Ankara’da Doğan Taşdelen Sanat Merkezi’ndeki ayağında bu büyük ustanın dünyasına karıştım. Tülin Onat, Bedri Baykam, Devrim Erbil, Ergin İnan, Yalçın Gökçebağ, Fevzi Karakoç, Onay Akbaş, Cem Sağbil, Mercan Dede, Barış Sarıbaş, Bahar Oganer’in resimleri ve Burçin Erdi’nin heykelleri arasında dolaştım. Leonardo’nun ölmeden önceki son sözleri, “Çalışmalarım olması gereken başarıya ulaşmadığı için Tanrıyı ve insanları gücendirdim,”di. Sergide dolaşırken artık efsaneleşmiş bir dehanın alabildiğince mükemmelliyetçiliğe ulaşmaya çalışan o dalgalı düşüncelerini gözden geçirdim, yine... Rollo May, “Yaratma Cesareti” adını verdiği çalışmasında, yaratıcılığın incelenmesinin en büyük zorluklarından biri olarak, yaratıcı ile dünya arasındaki esrarlı, çözümlenemeyen karşılaşmayı gösterir: “Sanatçı ya da şairin görüşü, özneyle (kişi) nesnel kutup (olmayı -bekleyen- dünya) arasındaki belirleyici ara noktadır.” der. May, bu ara noktayı bir mücadele alanı olarak tanımlar; yaratıcının evrenin anlamsızlığını ve sessizliğini nasıl “var” ettiğini, anlamı ortaya çıkarana kadar nasıl “yokluk”la boğuştuğunu göz önüne sermeye çalışır. Peki, nedir bu çileli yolun sırrı? Neden eli kalem tutan herkes yazmaya eğilimli olduğu inancıyla yaşayıp, birgün esin perisiyle hesaplaşacağı, âsude günlerin geleceği ya da deneyim kazanıp yalnızlığın bahçesine girdikten sonra ilahi bir kudretle yaratabileceği günlerin özlemini duyar? Niçin yazmak hayalleri süsler de eyleme pek az dönüşür? Yahut bir ressamın renkleri yorumlamasının heyecanı nerdedir? Tuval karşısında derin hesaplaşmada kerelerce neler yaşanır? Marquis de Sade’ın hayatının anlatıldığı, “Düşlerin Efendisi” filminde, yazar olmanın önkoşulu olan yazma eylemine sabırla bağlılık sinema diliyle özetlenir. Sade, yaşamaya mahkum edildiği hapishanede, elinden kalemi alındıktan sonra, çarşafa kanı ve dışkısıyla, çarşaf elinden alındıktan sonra giysilerine, son olarak da bedenine tasarımlarını aktarır. Çılgınca yazma isteğinin, insanı hayrete düşürecek yoğunluktaki emeğin ardında kuşkusuz var olma çabası ve kendini adlandırmaya yönelik sınırsız bir arzu bulunur. Bir ressam da benzer bir süreç yaşadıktan sonra çıkar eseri ortaya. O zaman şiddetli resmetme, bulma, keşfetme eylemine sanatçıyı iten mucize nerededir? Bir anda eline fırçayı alacak sanatçının karşılaşabileceği sınırsız handikaplar nelerdir? Varlık ile yokluk arasında boğuşulan karanlık koridorlarda bir yaratı nasıl ortaya çıkabilir? Ve yine bütün bunların içinde o hiç bitmeyen umutsuzluk nedir? Leonardo ne yapmak istiyordu acaba? Neyi eksik gördü kendinde? Bizim fazla bulduğumuz kendindeki o üstün olma halini neden dışladı? Sorular çok. Ama bütün bunlar akılca yorumlamalarla ilgili. Oysa sanat bazen akla sığmıyor! Fransa’daki Cengiz Han sergisine Çin engeli
İngiliz Guardian gazetesinin haberine göre, Fransa’nın batısında bulunan Nantes kentindeki Chateau des dusc de Bretagne Tarih Müzesi yetkilileri, Moğol İmparatoru Cengiz Han'la ilgili bir sergi düzenlemek istediklerini fakat Çin Kültür Mirası Dairesi yetkililerinin sergilenecek eserlerle ilgili gerçeği yansıtmayan açıklamalar, broşürler ve haritalar yayımlayarak sergiye müdahale etmek istediklerini açıkladı. Çin'e bağlı İç Moğolistan Özerk Bölgesi'nin başkenti Hohhot'daki İç Moğolistan Müzesi ve Chateau des dusc de Bretagne Tarih Müzesi’nin ortak düzenleyeceği sergi, Çin'in "Moğol kültürünü kendi istediği gibi yansıtma girişimi" nedeniyle iki ülke arasında anlaşmazlıklara neden oluyor. ‘SAVUNDUĞUMUZ BİLİMSEL, İNSANİ VE AHLAKİ DEĞERLER’ Çin yönetiminin , "Cengiz Han", "Moğol", "İmparatorluk" sözcüklerine itiraz ederek tarihi yeniden yazmaya çalıştığını belirten Müze Müdürü Bertrand Guillet, konu ile ilgili bir açıklama yaparak, “Savunduğumuz bilimsel, insani ve ahlaki değerler adına prodüksiyonumuzu durdurma kararı aldık” ifadesini kullandı. Fransız yetkililer, Çin hükümetini sansürcülükle ve Moğol azınlığa baskı yapmakla suçlarken, Çinli yetkililer, iddialara yanıt vermedi. İki ülke arasında süren anlaşmazlıklar nedeniyle sergi üç yıldır yapılamıyor. SANSÜR, MOĞOLLARA KARŞI AYRIMCILIĞIN ARTTIĞI DÖNEMEDE YAŞANDI Konuya ilişkin bir değerlendirme paylaşan Guardian gazetesi, serginin ertelenmesi kararıyla ilgili Çin'in sansür girişiminin Pekin'in çoğu kuzeydeki İç Moğolistan özerk bölgesinde yaşayan etnik Moğollara karşı ayrımcılığı artırdığı bir döneme rastladığını hatırlattı. Sanatçılar seslerini ‘Adalet Türküsü’ için birleştirdi
Suavi, Hüseyin Turan, Hilmi Yarayıcı, Pınar Aydınlar, Grup Adalılar, Serhad Raşa, Fatih Gezer, Fikriye Kılıç, Halûk Tolga İlhan ve Egemen Yılmaz; sözlerini Muzaffer Gezer'in yazdığı, Arsey Kaya'nın bestelediği ve Kerem Ulaş Dönmez'in aranjörlüğünü ve yönetmenliğini yaptığı "Adalet Türküsü" adlı eserde bir araya geldi. “Öfkeliyiz bu düzene/Şirazesiz adalete/Sorulur hesap elbette/Yarınlar bizi bekler” diye seslenen sanatçılar adalet, mücadele ve umut vurgusunu müzikle dile getirdiler. Şarkının Aranjörü ve yönetmeni Kerem Ulaş Dönmez, adaletsizliğin sessiz kalınan her an yaşamı sarmaladığını vurgulayarak şöyle konuştu: “Bununla beraber tüm insanlığın adalet talebi giderek büyüyor, bizler de bu ülkenin sanatçıları, aydınları olarak bu özleme sanatımızla ses olmak adına bu çalışmayı ortaya koyduk. Bu yolda ufak bir kıvılcım olmayı başarabilirsek ne mutlu.” ESERİN SÖZLERİ Adalet Türküsü’nün sözleri şu şekilde: Yıkık dökük boş şehirler Boynu bükük viraneler Yarım kalmış hikayeler Bitmek için bizi bekler Kanla doludur geceler Ateş altında yiğitler Sokaklardaki ölüler Kalkmak için bizi bekler Öfkeliyiz bu düzene Şirazesiz adalete Sorulur hesap elbette Yarınlar bizi bekler Kızıla çalar afişler Nakış nakış işlenmişler Grevdeki emekçiler Halay için bizi bekler Öfke dolu anaları Çığ düşmüş anıları Gecekondu sokakları Coşmak için bizi bekler  Yasaklanan Kürtçe oyun yüzden fazla kez sahnelendi
HABER MERKEZİ Gaziosmanpaşa Kaymakamlığı tarafından “kamu düzenini bozabileceği” gerekçesiyle yasaklan İtalyan yazar Dario Fo’nun eserinden uyarlanan Beru, 2017’den itibaren Kürtçe olarak 100’den fazla kez sahnelendi. Devlet Tiyatroları’nda da 2014’te Türkçe olarak seyirciyle buluşan eser, daha önce Kürtçe olarak İstanbul, İzmir, Diyarbakır, Adana, Ankara ve Batman’da aynı içerikle sergilenmişti. İBB Şehir Tiyatroları, pandemide zor günler geçiren özel tiyatrolar için yeni sezon programında 50 özel tiyatro oyununa yer verme kararı aldı. 21 Eylül’de açıklanan yeni sezon repertuvarı içerisinde “Bêrû: Klakson, Borîzan û Birt” oyununa da yer verildi.   ÜÇ YIL BOYUNCA TÜRKİYE’DE VE AVRUPA’NIN FARKLI ŞEHİRLERİNDE GÖSTERİLDİ 1997’de Nobel Edebiyat Ödülü almış İtalyan yazar Dario Fo’ya ait “Yüzsüz: Klakson, Borazanlar ve Bırtlar” oyununun, Kürtçe olarak Şehir Tiyatroları’nın Gaziosmanpaşa Sahnesi’nde sahnelenmesi kararlaştırıldı. Kültür sanat dünyasına açıklanan ve bilet satışları gerçekleştirilen oyun, sahnelenmesine saatler kala Gaziosmanpaşa Kaymakamlığı tarafından “kamu düzenini bozabileceği” gerekçesiyle yasakladı.  1981 yılında yazılan oyun, Kültür Bakanlığının Devlet Tiyatrolarında Türkçe olarak 2014’yılında sahnelendi. Kürtçe’ye çevrilen oyun, 2017 yılından beri oynanıyordu. İzmir, Diyarbakır, Adana, Ankara, Batman’da izleyicilerle buluşan Beru, İstanbul’da da birkaç farklı sahnede gösterildi. İstanbullular; Kadıköy, Taksim ve Esenyurt’da farklı zamanlarda oyunu izlemişti. Altyazılı şekilde izleyiciyle buluşmaya hazırlanan Beru, üç yıl boyunca Türkiye’de ve Avrupa’nın farklı şehirlerinde gösterildi. Ulusal ve uluslararası festivallerde sahne aldı. Bazı bölümleri kısaltılarak Kürtçe’ye çevrilen Beru, içeriği değiştirilmeden 100’ün üzerinde kez oynandı.  Nuri Bilge Ceylan'ın yeni filmi 'Kuru Otlar Üstüne' ile ilgili bilinenler
Son olarak 2018 yılında Ahlat Ağacı filmi ile sinemaseverlerin karşısına çıkan Nuri Bilge Ceylan'ın yeni işi 'Kuru Otlar Üstüne'. Filmin 2022’de izleyicisi ile buluşması bekleniyor. Arte France Cinéma'nın da yapımcıları arasında olduğu filmde yer alacak oyuncular Deniz Celiloğlu, Merve Dizdar ve Musab Ekici. Filmin konusu şöyle; “Anadolu’da ücra bir köyde zorunlu görevini tamamlarken, İstanbul’a atanmayı uman genç öğretmen Samet’e odaklanıyor. Samet, beklediği atama gelmeyince, saplanıp kaldığı bu kasvetli hayattan kaçma umudunu hepten yitirir. Ancak kendisi gibi öğretmen olan Nuray ile karşılaşması, karanlık düşüncelerinden ve endişelerinden kurtulmasını sağlayabilir.” “Kuru Otlar Üstüne”, 12 Punto TRT Senaryo Günleri’nde “Ustaya Saygı TRT Ortak Yapım Ödülü”ne layık görülmüştü. NURİ BİLGE CEYLAN Usta yönetmen Nuri Bilge Ceylan'ın kişisel web sitesinde hayat hikayesi şöyle anlatılıyor: "26 Ocak 1959'da İstanbul, Bakırköy'de doğan Nuri Bilge Ceylan'ın çocukluğu baba memleketi olan Çanakkale, Yenice'de geçer. İstanbul Yeşilköy'de Zirai Araştırma Enstitüsü'nde çalışmakta olan Ziraat mühendisi babasının idealist amaçlarla memleketi Çanakkale'ye tayinini istemesi sonucu, Nuri Bilge iki yaşındayken ailece Yenice'ye taşınırlar. Nuri Bilge ve ablası Emine için Yenice kırlarında özgür bir çocukluk dönemi demektir bu. Ama bu özgürlük ablası ortaokulu bitirene kadar devam eder ancak. Yenice'de o yıllarda lise bulunmadığı için 1969 yılında tekrar İstanbul'a dönmek zorunda kalırlar. Nuri Bilge Ceylan, ilkokul beşi, ortaokulu ve liseyi Bakırköy'de devlet okullarında okur. Ama yaz tatillerinin bir kısmını genellikle Yenice'de geçirmeyi tercih eder. Liseden sonra, 1976 yılında, İstanbul Teknik Üniversitesi Kimya Mühendisliği bölümüne girer. Ancak olaylı yıllardır. Boykotlar, çatışmalar, siyasi kutuplaşmalar nedeniyle dersler sürekli kesintiye uğrar. O günlerde olayların en yoğun yaşandığı Maçka kampüsüne iki yıl gider gelir. Ancak olaylar derslere pek izin vermez. 1978 yılında tekrar sınava girer ve o yıllarda olayların görece daha az sirayet ettiği Boğaziçi Üniversitesi'nin Elektrik Mühendisliği bölümüne geçer. Lise yıllarında filizlenen fotoğraf merakı burada fotoğraf klübünün de katkısıyla artar. Üniversitenin zengin kütüphanesi ve müzik arşivi, özellikle görsel sanatlara ve klasik müziğe olan tutkusunu beslemekte önemli rol oynar. Üstün Barışta'dan aldığı seçmeli sinema dersleri ve sinema klübünün yaptığı özel gösterimler, daha önce Taksim'deki Sinematek gösterimlerinde filizlenmiş sinema sevgisinin pekişmesini sağlar. Henüz DVD ya da videonun olmadığı, filmlerin sinemada seyredilmek zorunda olduğu yıllardır bunlar. Boğaziçi yıllarında okul harçlığını çıkarmak için klüpte vesikalık fotoğraf çeker. Fotoğraf klübü dışında, dağcılık ve satranç klüplerinde de faaliyet gösterir. 1985 yılında okuldan mezun olan Nuri Bilge, 'Ne yapmalıyım?' sorusunun cevabını önce Londra'da, ardından Katmandu'da arar. Aylar süren batı ve doğu seyahatlerinin ardından Türkiye'ye dönen Ceylan askerlik yapmaya karar vererek kararsızlığın verdiği sıkıntılara bir son verir. Ve Ankara Mamak'ta geçen birbuçuk yıllık askerlik günleri boyunca hayatının geri kalanını nasıl şekillendireceğini keşfeder. Sinema... Askerlikten sonra bu kararını hayata geçirmak amacıyla işe koyulur: Bir yandan geçimini sağlamak için tanıtım fotoğrafları çekerken bir yandan da Mimar Sinan Üniversitesi Sinema bölümüne devam eder. Ama artık otuz yaşlarında olan okulun bu en yaşlı öğrencisinin hayata atılmak için acelesi vardır, iki sene sonra okulu bırakır. Önce arkadaşı Mehmet Eryılmaz'ın bir kısa filminde oyunculuk yapar ve teknik sürece baştan sona katılarak bilgisini pekiştirir. Sonra da o filmin çekildiği Arriflex 2B kamerayı kendi kısa filmini çekmek amacıyla satın alır. O yıllar henüz video kameralar bir opsiyon değildir. 1993 yılı sonlarında, bir kısmını Rusya'dan kendi valizinde getirdiği, bir kısmını TRT'nin verdiği son kullanma tarihi çoktan geçmiş filmlerle kısa filmi Koza'yı çekmeye başlar. Film 1995 Mayıs'ında Cannes'da gösterilir ve Cannes Film Festivalinde yarışmaya seçilen ilk Türk kısa filmi olur. Ardından Koza'nın devamı sayılabilecek ve bazılarınca "taşra üçlemesi" diye nitelendirilen üç uzun metrajlı film gelir: Kasaba (1997), Mayıs Sıkıntısı (1999) ve Uzak (2002). Bu filmlerde Ceylan yakın arkadaşlarını, akrabalarını ve ailesini oyuncu olarak kullanır ve hemen her işi kendisi üstlenir. Görüntü yönetimi, ses dizaynı, yapımcılık, kurgu, senaryo ve yönetmenlik. Üçlemenin son filmi 'Uzak', 2003 Cannes Film Festivali'nde Büyük Jüri Ödülü'nü alır ve bir anda Ceylan'ı uluslararası alanda tanınan bir isim haline getirir. Cannes sonrasında yolculuğuna devam eden Uzak, 23'ü uluslararası olmak üzere toplam 47 ödül alarak Türk sinemasının en fazla ödül kazanan filmi olur. Ardından bu kez yine 2006 Cannes Film Festivali'nde FIPRESCI ödülünü alacağı 'İklimler' filmi gelir. Filmde eşi Ebru Ceylan ile birlikte başrolü paylaşır. 2008 tarihli filmi 'Üç Maymun' ile 61.Cannes Film Festival'inde yarışır ve En İyi Yönetmen Ödülü'ne layık görülür. 'Üç Maymun' daha sonra Oscar yarışında da ilk dokuza kalmayı başaran ilk Türk filmi olur. Nuri Bilge Ceylan 2009 yılında tekrar Cannes'a geri döner. Ancak bu kez ana yarışmada jüri üyesidir. 2011 tarihli filmi "Bir Zamanlar Anadolu'da", Cannes Film Festivali'nde bir kez daha Büyük Jüri Ödülü'nü kazanır. 2014 yılında yine Cannes'da görücüye çıkan son filmi "Kış Uykusu" festivalin büyük ödülü Altın Palmiye ödülüne layık görülür. 2003 yılı sonlarında 'İklimler' filminin mekan aramaları sırasında, askerlik yıllarından beri el sürmediği fotoğraf sanatına geri döner. Sinemanın yanı sıra onu da yürütmeye başlar." Ünlü oyuncu Conchata Ferrell hayatını kaybetti
ABD’de Two and a Half Men dizisindeki Berta rolüyle hafızalara kazınan Conchata Ferrell, 77 yaşında hayata gözlerini yumdu. 8 Ağustos’ta hakkında öldüğüne dair iddiaların ortaya atıldığı Ferrell’ın, California’da Sherman Oaks Hastanesi’nde 12 Ekim’de yaşamını yitirdiği duyuruldu. Ferrell’ın kalp krizine bağlı komplikasyonlar sonucu öldüğü belirtildi. Sözcü'de yer alan habere göre Ferrel’ın ölümü başta hayranları olmak üzere rol arkadaşlarını da derinden etkiledi. 12 sezon boyunca yayınlanan Two and a Half Men’de Ferrell’la birlikte rol alan Jon Cryer ve Charlie Sheen gibi isimler sosyal medyadan üzüntülerini paylaştı. 55 yaşındaki Cryer, “O çok güzel bir insandı. Sıcaklığı ve hassasiyeti gerçek güçleriydi. Neşe dolu kadını özleyeceğim için ağlıyorum. Two and a Half Men’deki ilk gününü hatırlıyorum. İkinci bölümü çekiyorduk ve onunla bir projede yer aldığım için çok şanslı hissediyordum. Onun hayranı olduğumu söylüyordum ama bana inanmayı reddediyordu” ifadelerini kullandı. Dizinin yapım şirketi Warner Bros da, “Conchata Ferrell’ın kaybından dolayı büyük üzüntü duyuyoruz. Berta rolüyle uzun yıllar boyunca herkesi güldürdü, şüphesiz ki bu sonsuza kadar yaşayacak” açıklamasında bulundu. Kariyerine Broadway yapımlarında rol alarak başlayan Ferrell, “Network”, “Heartland”, “Mystic Pizza”, “True Romance”, “Erin Brockovich”,“Edward Scissorhands” ve “Krampus” gibi filmlerde de rol aldı. Eleştiri geleneği özgünlükle artar
Oğuzcan Ünlü Jale Parla, 2020 Erdal Öz Edebiyat Ödülü’nü “Akademi ile edebiyat dünyasını bir araya getirme konusundaki başarısı, Türk edebiyatı üzerine özgün çözümlemeleri ve edebiyat eğitimine katkılarıyla, eleştiri geleceğini kültürel inceleme ve karşılaştırmalı edebiyat yönünde zenginleştiren yeni alanlar açması nedeniyle” aldı. On yıllar boyunca akademiye ve eleştiri dünyasına sayısız katkı sunan, Efendilik, Şarkiyatçılık, Kölelik, Babalar ve Oğullar, Don Kişot’tan Bugüne Roman, Türk Romanında Yazar ve Başkalaşım, Orhan Pamuk’ta Yazıyla Kefaret gibi kitapların yazarı Jale Parla ile bir disiplin olarak edebiyatı konuştuk. ► Geçtiğimiz günlerde Erdal Öz Edebiyat Ödülü’nün sahibi oldunuz. Bu ödülü almak size neler hissettirdi? Sizin için önemi nedir? Kültür insanı, şair, romancı, eleştirmen, antidemokratik baskıya direnmiş bir hukukçu… Böyle bir kişinin adını taşıyan ödüle lâyık görülmek elbette onurlandırıcıdır. Erdal Öz’ün kendisi de önemli edebiyat ödülleri almış birisiydi (Sedat Simavi, Sait Faik, Orhan Kemal…) Ailesinin onun adına bir edebiyat ödülü vermesi, Erdal Öz’ün ait olduğu kültür dünyasına anlamlı bir katkı. Bu ödülü almak, bana da kendimi bu dünyaya ait hissettirdi ve gururlandırdı. ÖZGÜN KATKI GETİRMEYEN TEZLERİ REDDETMEK GEREK ► Günümüzde dergi ve gazete sayfalarında eleştiri başlığıyla yazılan yazıların pek çoğu kitap tanıtımı yapmaktan öteye geçemiyor. Edebiyatımızda eleştiri eksikliği olduğunu düşünüyor musunuz? Akademi eleştirinin güçlenmesi için neler yapabilir? Edebiyatımızda eleştiri eksikliği olduğunu düşünmüyorum. Kitap tanıtımları önemli bence, çünkü hiç kimse her çıkan yayını takip edemez. Daha derinlikli değerlendirmeler elbette gerekli; ama bunların da yapıldığını biliyorum. Özellikle de internet ortamında, gerek web sitelerinde, gerekse internet haberciliği yapan sitelerin kültür sayfalarında. Ve 1980’den bugüne kadar çıkan gerçekten özgün ve kapsamlı araştırma/inceleme kitaplarında. Beni rahatsız eden tek şey, gerek yurt içindeki hakemli dergilerde, gerekse üniversitelerin tez arşivlerinde yığılan çalışmalarda özgün katkının eksikliği. Hem tez danışmanları, hem de dergi hakemleri genellikle bu hususu ihmal ediyorlar. Bu konuda sık sık kendimi suçladığımı itiraf etmeliyim—hakemliklerim için değil ama danışmanlıklarım için. Son anda teslim edilen tezleri, eksikliklerine rağmen geri çeviremediğim için. Çünkü adayın ya zamanı dolmuştur, ya bir yerde iş bulmuştur, ataması yapılacaktır. Kıyamazsınız. Oysa sıkı durmak gerekir, biraz katı kalpli olup alanına, ufacık da olsa özgün bir katkı getirmeyen tezleri, dergilere sunulan yazıları reddetmek gerek. O zaman Türkiye’de eleştiri geleneği çok daha sağlam temeller üzerinde yükselecektir. TEKİNSİZLİĞİN BİR YANI PSİKOLOJİYE BİR YANI KÖTÜLÜĞE DAYANIYOR ► Özellikle 1980 sonrası gerçekleşen dönüşümle birlikte çağımızda okurlar tekinsiz anlatıcılarla bolca karşı karşıya kalıyor artık. 21. yüzyılın anlatıcılarını nasıl tarif edersiniz? 21. yüzyılın anlatıları da, anlatıcıları da, ortak bir gerçeklikten, psikolojiden besleniyorlar. Artık psikolojileri derinlemesine yansıtılmamış roman kişilerinin ikna ediciliği, gerçekliği yok. 20. yüzyılın başından itibaren romanda bireyin temsili temelden değişti. 19. yüzyıl klasik romanlarında, örneğin Dickens ve Balzac gibi romancılarda, birey daha genel bir tipin temsilcisidir (hırslı genç, açgözlü iş adamı, fedakâr baba, asil fahişe, iyi yürekli suçlu, vb.) ve bireyselliği içinde bulunduğu koşulların biricikliğiyle, bu koşullarla nasıl başa çıktığıyla ölçülür. Oysa 20. Yüzyıldan itibaren roman kişisinin birincil gerçekliğini içinde bulunduğu koşullardan çok içine gömdüğü, en derinde sakladığı tekinsiz oluşturuyor. Bu da beklenir bir şey. İnsanlar daha çocuklukta psikolojik danışmanlarla karşılaşıyor, ergenlikte terapiye gidiyor, orta ve geç yaşlarda Prozac, Cipralex, Efexor, vb. gibi antidepresanlarla tanışıyor. O zaman anlatıcılar da, anlatılar da düşten ve sanrılardan, parçalanmalardan ve başkalaşımlardan besleniyor. Dolayısıyla tekinsizin bir yanı psikolojiye yaslanıyor. Diğeri kötülüğe. Bu kötülük de 19. Yüzyıl edebiyatından tanıdığımız kötülükten farklı. O kötülük tekinsiz olanın yüceliğiyle temsil ediliyordu; tekinsiz şeytaniydi. Ama şeytani aynı zamanda isyankârdı; düzene karşı çıkan, sorgulayandı. Milton’un Kayıp Cennet’inin Lucifer’i, Shelley’in yaratığı, Balzac’ın Vautrin’i, Joyce’un gerekirse şeytanla işbirliği yapmak pahasına düzenle işbirliği yapmayı reddeden Stephen Dedalus’u, tekinsizle kötülüğün ilişkisini başkaldırı üzerinden kurmuşlardı. 21. Yüzyılın tekinsizinin ilişkilendirildiği kötülük ise bayağı, arsız, işbirlikçi, gurursuz, itaatkâr, aşağılık bir kötülük, Arendt’in kavramlaştırdığı “sıradan” kötülük. Bu türden kötülükle tekinsizin ilişkilendirildiği metin E.T. A. Hoffmann’ın Kum Adamı’dır ki, zaten Freud’un tekinsiz tanımına da ilham veren bu metindir. Ve böyle bir kötülüğün gömüldüğü tekinsiz çok daha irkiltici, kaygılandırıcı. 21. Yüzyıl tekinsiz anlatıcıları, bu tür kötülükle yüzleşmenin gerçekliğini neredeyse takıntılı diyebileceğim bir biçimde tekrar ve tekrar anlatıyor.  *** FEMİNİZM YAŞAMIN HER ALANINDA ZORLUKLARLA KARŞILAŞTI ► Yine 1980’ler, Türkiye’de kamusal alanda feminizmin görünür olduğu ve feminizmin buraya müdahale etmeye başladığı yıllar olarak yaşandı. Edebiyatımızda feminist eleştirinin gelişimi ne gibi zorluklarla karşılaştı? Feminist düşüncenin karşılaştığı zorlukları biliyorum. Yaşamın her alanında. Ama feminist eleştirinin gelişiminde karşılaşılan zorlukları bilmiyorum. Mutlaka vardır. Kendi hesabıma hayranlıkla okuyup izlediğim hemen aklıma gelen epeyce isim var: Zeynep Ergun, Fatmagül Berktay, Sibel Irzık, Deniz Kandiyoti, Aksu Bora, Sema Kaygusuz, Hülya Adak, Nil Mutluer, Mine Söğüt, Müge İplikçi gibi. Ayrıca birçok kurum tarafından yapılan, ne yazık ki ancak uzaktan izleyebildiğim, nitelikli etkinlik ve konferanslar da var. ► Çeşitli röportajlarınızda Türk Romanında Yazar ve Başkalaşım kitabınızda bahsettiğiniz romanda kurulan bohemyanın apolitik bir tutum olmadığını vurguluyorsunuz. Bu bohemyadaki politik tutumu açabilir misiniz? Bunun anarşist ve özgürlükçü bir tutum olduğunu, toplum mühendisliğine ve planlanmış, dayatılan değişim süreçlerine direnen organik başkalaşımların önerildiği bir tutum olduğunu söylemek istemiştim. ► Birkaç ay önce kaybettiğimiz Adalet Ağaoğlu’nun kadın karakterlerinin kamusal alanla ilişkisini nasıl yorumluyorsunuz? Adalet Ağaoğlu, erkek olsun, kadın olsun, roman kişilerini kamusal alanda konumlandırırken, bu konumu her yönüyle inceleyip irdeleyen ilk roman yazarımızdır, diyebilirim. Ağaoğlu’nun olumladığı kadın karakterler, Türkiye’nin yaşadığı değişim süreçlerinde hep benzer cinsiyetçi tutum ve davranışlara muhatap olmuş, bu tutum ve davranışlardan incinmiş, ama incinmişliklerinin cinsiyetçiliğe karşı direnmelerine engel olmasına izin vermemiş kadınlardır. ► Bilge Karasu’nun Andronikos karakterini hatırlarsak, edebiyatta inanç krizi sizin için ne anlam ifade ediyor? Andronikos ve inanç krizi temasını ben Dostoyevski’nin Karamazov Kardeşler’indeki Alyosha’nın inanç krizi ve Büyük Engizisyoncu öyküsü çerçevesinde düşünmüşümdür. İki metin arasında gizli bir fısıldaşma, bir çekişme varmış gibi gelir bana. Şöyle: Mutlak itaat gerektiren inanç, sistem ve söylemlere karşı yöneltilmiş ilk minik soru, ilk ufacık kuşku çığ gibi büyür, çoğalır ve kişiyi esir alır. Dostoyevski’nin Karamazov Kardeşler’inde tanrıtanımaz İvan’ın mümin kardeşi Alyosha’ya anlattığı Büyük Engizisyoncu öyküsü 16. Yüzyılda, İspanya’da İsa’nın Büyük Engizisyoncu’yla karşılaşmasını anlatır. Engizisyoncu İsa’yı tutuklatır ve gece onunla konuşmaya gider. Hem İsa’nın neden böyle itaatsiz davrandığını soracak, hem de, en az İsa’nın misyonu kadar önemsediği kendi misyonunu savunacaktır. İsa’nın temsil ettiği bireysel özgürlük onun temsil ettiği kolektif nizamı tehdit etmekle kalmaz yalnızca. İsa’nın anlamadığı, insanların da, özgürlüğün getirdiği belirsizliklere karşı istibdatın getirdiği güven ve belirliliği tercih ettikleridir. Bu yüzden ona gene ihanet edeceklerdir. Büyük Engizisyoncu bu argümanını kendine göre varoluşsal bir paradoksa, özgürlük korkusuna dayandırırken daha da ileri gider ve kendisinin de, kanun ve düzen adamı olarak müstebit rolünü üstlenmek zorunda kaldığı için bir kurban gibi görülmesini, kendisine empatiyle yaklaşılmasını talep eder. İsa’yı serbest bırakır. İsa giderken onu alnından öper. İvan öyküyü bitirince inançlı Alyosha da, inançsız İvan’ı aynı şekilde öpecektir. Bu öykünün bin bir yorumu var ama ben bu yorumlara konu olan paradoksu satın alanlardan olmadığımı söyleyeceğim. Dostoyevski’nin öyküyü temellendirdiği paradoksun, yani, itaat etmeyeni en ağır biçimde cezalandıran ve kurban eden otoritenin de aslında bir kurban olduğunun, dahası bu eylemin fedakârca bir eylem olduğunun, zorlama ve sahte bir paradoks olduğunu düşünürüm. (Aynı paradoks Sofokles’in Antigone oyununun da paradoksu olarak öne sürülür; ona da katılmam. Orada da haklı olan ve kurban olan Antigone’dir bana göre, Kreon değil). Andronikos’a dönersek, uzun sürmüş bir günün akşamında çığ gibi büyümüş kuşku ve sorgulamanın yükü, paha biçilmez bir deneyimin yüküdür onun için. Varoluşculuğu benimsemiş bir yazar olan Bilge Karasu’ya göre bu deneyimin yükü özgürlüğün yüküdür. Ve insanın onurla taşımakla yükümlü olduğu bir yüktür. Andronikos’un öykünün sonunda kendini cezalandırarak yaptığı seçim, özgürlüğün ona bahşettiği bir imkândır. Aslında manastıra dönmeyi seçerek otoriteye teslim olmuş da değildir (çok didaktik bir okuma mı yapıyorum?), gecikerek kavuştuğu özgürlüğün, önce günlerce konuşarak, sonra arınarak ve ölerek tadına varmayı seçmiştir. ► Dünyada sağın, milliyetçiliğin ve öteki düşmanlığının güçlenmesiyle birlikte otoriter liderlerin iktidarda olduklarını görmekteyiz. Pandemi koşulları ise güvencesizliği, eşitsizliği ve umutsuzluğu daha fazla görünür kıldı. Bu koşullar altında, sanatın durumu sizce nasıl görünüyor? Sanatın sesinin en güçlendiği durumlar bu durumlardır diye düşünürüm. Kilitli anılar…
‘The Haunting: Bly Malikânesi’ adlı diziyi izlemek, oldukça keyifliydi. Bilinçdışına, içine hapsolduğumuz anıların bize yaptıklarına ve yaptırdıklarına dair pek çok detay vardı dizide. Dizi yeni yayımlandığı için spoiler vermek istemediğimden detaylarına girmeyeceğim. Ama dizinin yarattığı derinliğin, Henry James’in 120 yıl evvel yazdığı bir novelladan uyarlanmasıyla ilgili olduğu kesin. ‘The Turn of The Screw’ adlı novellayı Henry James, 1898’de yazmıştı. ‘Yürek Burgusu’ adıyla Türkçede de yayımlandı eser. Henry James’in modern psikolojinin kurucularından William James’in kardeşi olması da, eserlerindeki psikolojik derinliği daha da anlamlı bir hale getiriyor. Ama diziye, novelladan bağımsız pek çok detay da eklenmiş ve bunu başarıyla yaptıkları da ortada. Dizide beni en çok etkileyen kısımlar, karakterlerin sahip oldukları iyi ve kötü anılara kilitlenmiş olmaları. İyi anılar, sürekli hatırlamaya ve içinde kalmaya çalışırken yaşamın akışından kopmamıza ya da daha doğrusu yaşadığımız olumsuzluklardan bizi koruduğu kadar sorunlardan kaçmamıza da neden oluyor. Kötü anılar ise takılıp kaldığımız ve onları unutmaya çalıştığımız sürece neden o anılara takılı kaldığımızı da unutup sürekli, yılmaksızın tekrarladığımız ve tekrarladıkça tıpkı hayaletlere olduğu gibi yavaş yavaş hayattan silindiğimiz kilitli odalara dönüşüyor. Ama iyi anıların da, kötü anıların da ortak özelliği, sürekli değişiyor olmaları. Dizide bu tekrarlanan anılar, akışa göre sürekli değişiyor. Kötü anılardan kurtulmanın yolu da yüzleşmekte yatıyor. Dizideki Peter Quint karakteri, sürekli kapısını çalıp içeri giren annesiyle ancak yüzleşebildiğinde, yıllardır söylemek isteyip söyleyemediği şeyleri söyleyebilmesiyle o kilitli kaldığı anıdan çıkabiliyor. Dizideki karakterlerin hemen hemen hepsinin bilinçdışı suçluluk yaşaması da kötü anılara neden kilitli olduklarını da açıklıyor aslında. Freud’çu açıklama, eylemde suçlu olmasak da düşüncede suçluyuzdur ve cürümlerin pek çoğu, gerçekte bilinçdışı suçluluğumuzu gizlemek içindir. Dizideki kötü karakterler, kendi bilinçdışı suçluluklarından kurtulmak için suç işlerler, yani bilinçdışı arzularımızın sorumluluğundan kaçmak için yasaları çiğner ve bir bakıma “suçlu olduğum şey budur, başka bir şey değil” diyerek bilinçdışı suçluluğumuzu gizlemeye çalışabiliriz. Bilinçdışımız, yavaş yavaş hayat kurgumuzu belirler, içine hapsolduğumuz iyi ve kötü anılarla birlikte. Ama yine dizideki sahnelerin de işaret ettiği gibi, anıların tek bir versiyonu olmaz hiçbir zaman, sürekli değişir, sürekli yeniden yazılır hatırlandığı sürece. Eğer gerçekten unutmak istiyorsak, Freud’un da altını çizdiği gibi hatırlamamız gerekir, unuttuğumuz şeyler orada kalır ve bize hükmeder, ancak hatırlayarak ve anlamlandırarak o anıların olumsuz etkisinden kurtuluruz. Dizinin sonlarında da benzer bir ifade vardı, anılar bütünüyle kaybolmaz, izleri kalır ve böylelikle yeni anılara yer açılır zihnimizde, akışa kavuşur, dondurulmuş bir zaman yerine. Bütün mesele, o anıları, hikâyeleri keşfedip kendi kişisel mitimizle tanışmak ve onun ötesine geçecek cesareti bulabilmekte gizli. Psikoterapi ve sanatın buluştuğu yer de burası olsa gerek. 120 yıl evvel yazılmış bir eserin bugün hâlâ bizi etkiliyor oluşu, gerçekte hepimizin kendi bireysel hikâyelerimiz dışında bir büyük hikâye içinde olduğumuzu, sadece yaşayan değil, yaşamış ve yaşayacak bütün insanlarla görünmez bağlar aracılığıyla ilişkide olduğumuzu gösteriyor. O görünmez bağları keşfedip o büyük hikâyenin bir parçası olduğumuzu hissettiğimizde yaşamımıza anlam yüklememiz de kolaylaşabilir. Ve ilginçtir, dizinin sonunda anlatıcıya itiraz eden Flora’nın söylediği söz, belki de asıl meseleye işaret eder: “Bu anlattığınız bir hayalet hikâyesinden çok aşk hikâyesi gibi geldi bana.” Aşk ve arzu… 106 yıllık Şehir Tiyatroları tarinde ilk kez sahnelenecek Kürtçe oyun yasaklandı
İstanbul Büyükşehir Belediyesi Şehir Tiyatrosunda ilk defa oynanması planlanan Kürtçe tiyatro oyununun gösterimine saatler kala Gaziosmanpaşa Kaymakamlığı tarafından yasak geldi. Mezopotamya Kültür Merkezi'nin (MKM) tiyatro grubu olan Teatra Jiyana Nû (Yeni Yaşam Tiyatrosu) Dario Fo'nun oyunu 'Bêrû' (Yüzsüz) Şehir Tiyatroları Gaziosmanpaşa Sahnesinde izleyicilerle buluşmaya hazırlanıyordu. ‘KAMU ESENLİĞİNİN SAĞLANMASI İÇİN YASAKLANDI’ Kaymakamlık tarafından yapılan açıklama ise şu şekilde: “İ.B.B. Şehir Tiyatroları tarafından 50 özel tiyatroya Ekim 2020 ayı içerisinde sahnelerinde yer verileceği ve organizasyonda yer alacak Teatra Jiyana Nü isimli özel tiyatro oyuncuları tarafından 13 Ekim 2020 Salı günü Saat 20:30'da İBB Şehir Tiyatroları Gaziosmanpaşa Sahnesinde BERU: KLAKSON BORİZAN BİRT isimli oyunun sahneleneceği açık kaynaklardan öğrenilmiştir; 5442 Sayılı İl idaresi Kanununun 32/ç maddesi gereğince "İlçe sınırları içerisinde huzur ve güvenliğin, kişi dokunulmazlığının tasarrufu müteallik emniyetin, kamu esenliğinin sağlanması ve önleyici kolluk yetkisi Kaymakamın ödev ve görevlerindendir. Bunları sağlamak için Kaymakam gereken karar ve tedbirleri alır" hükmü yer almaktadır. Yapılmak istenen tiyatro etkinliğinin genel kamu düzenini bozabileceği değerlendirildiğinden, ilçemiz sınırları içerisinde huzur ve güvenliğin, kişi dokunulmazlığının tasarrufu müteallik emniyetin, kamu esenliğinin sağlanması amacıyla, 5442 Sayılı İl idaresi Kanununun 32/ç maddesi ve 2911 Sayılı Toplantı ve Gösteri Yürüyüşleri Kanunu 17. Maddesi hükümleri doğrultusunda adı geçen Teatra Jiyana Nü isimli özel tiyatro tarafından BORU: KLAKSON BORİZAN BİRT isimli tiyatro oyununun Gaziosmanpaşa ilçemiz sınırları içerisinde tüm açık/kapalı alanlarda yapılmasının süresiz olarak YASAKLANMASI hususunu; Tensiplerinize arz ederim.” OYUNCULAR TEBLİGATI İMZALAMAYI REDETTİ Kaymakamlığın kararının ardından Şehir Tiyatroları Gaziosmanpaşa Sahnesine baskın düzenleyen polis ekipleri, son hazırlıklarını yapan tiyatro ekibinin sahneye çıkmasına engel oldu. Polisler, hazırlanan yasakla ilgili tebligatı imzalaması için oyunculara verdi ancak oyuncular imza atmayı reddetti. 5 milyon Kürt'ün yaşadığı İstanbul'da, Kürtçe tiyatro oyununun sahnelenmesi yasaklanıyor. İşte meydan okuduğumuz bu tekçi, faşist zihniyettir. 12 Eylül'de en vahşi uygulamaların bitiremediği bu dili, siz bir adım bile geri götüremezsiniz. Zimanê me rûmeta me ye! pic.twitter.com/fFve2Ikl9K 'MEYDAN OKUDUĞUMUZ BU TEKÇİ, FAŞİST ZİHNİYETTİR' Karara tepki gösteren Halkın Demokratik Partisi (HDP) ise bir açıklama yayımlayarak, yasaklama kararını kınadı. HDP'nin resmi Twitter hesabından yapılan açıklamada, "5 milyon Kürt'ün yaşadığı İstanbul'da, Kürtçe tiyatro oyununun sahnelenmesi yasaklanıyor. İşte meydan okuduğumuz bu tekçi, faşist zihniyettir. 12 Eylül'de en vahşi uygulamaların bitiremediği bu dili, siz bir adım bile geri götüremezsiniz. Zimanê me rûmeta me ye!" ifadesi kullanıldı. VALİLİKTEN DE AÇIKLAMA İstanbul Valisi Ali Yerlikaya sosyal medya hesabından, “Gaziosmanpaşa Kaymakamlığımız “BERU” tiyatro oyununu kürtçe dilde olduğu için değil, PKK propagandası içermesi nedeniyle yasaklamıştır" şeklinde bir açıklama yaptı. Yerlikaya ayrıca, konuyla ilgili adli süreç başlatıldığını söyledi. ŞEHİR TİYATROLARI TARİHİNDE BİR İLK OLACAKTI Dilawer Zeraq’ın Kürtçe’ye çevirdiği, Nazmi Karaman’ın yönetip Rugeş Kırıcı, Ömer Şahin, Rewşan Apaydın ve Cihat Ekinci’nin rol aldığı oyun, Şehir Tiyatroları’nın 106 yıllık tarihinde bilinen ilk Kürtçe oyun olacaktı. Dil Derneği Emin Özdemir 2020 Ödülü Yaşar Aksoy’un
BİRGÜN ANKARA Dil Derneği Yönetim Kurulu, bu yılki Emin Özdemir Ödülü’nün Gazeteci- Yazar Yaşar Aksoy’un “Hasan Tahsin, Yürekler Selanik ve İşgal İzmir’inden Hatıralar” adlı kitabına verildiği açıkladı. Yapılan açıklamada, “Vecdi Seviğ Faruk Bildirici, Tülin Daloğlu, Korkmaz Alemdar ve aile adına Prof. Dr. Özlem Özdemir Kumbasar’dan oluşan seçici kurul ödülü, oybirliğiyle Yaşar Aksoy’un ‘Hasan Tahsin, Yürekler Selanik ve İşgal İzmir’inden Hatıralar’ adlı yapıtına sunmayı kararlaştırmıştır” denildi. EMİN ÖZDEMİR'İ YAŞATMAK İÇİN DÜZENLENİYOR 1 Eylül 2017’de hayatını kaybeden Emin Özdemir’i yaşatmak, düşünce ve yapıtlarını gelecek kuşaklara aktarmak, dil ve yazın öğretimi anlayışını tanıtmak ve yaygınlaştırmak amacıyla Özdemir Ailesi ile Dil Derneği’nce düzenlenen Dil Derneği Emin Özdemir Ödülü’ne ilişkin şu ifadelere de yer verildi. “Yaşar Aksoy, düşünceleri, elliyi aşkın yapıtıyla İzmir’le özdeşleşen üretken bir yazar ve gazetecidir. Her yıl 1 Kasım'da, Harf Devrimi'nin yıldönümünde yapılan 'Dil Derneği Emin Özdemir Ödülü' töreni, bütün dünyayı ve ülkemizi sarsan Covid-19 nedeniyle 1 Kasım 2020’de yapılamayacaktır. Ülkemiz sağlıklı günlere eriştiğinde, derneğimizin düzenleyeceği ilk törenlerden birinde Emin Özdemir’i saygıyla anacağız, değerli Yazar-Gazeteci Yaşar Aksoy’a ödülünü sunacağız. Düşünce dünyamıza nice yapıtlar kazandıracağına inandığımız Yaşar Aksoy’u içtenlikle kutluyoruz.” Şarkıcı Tom Parker: Beynimde tümör var
Köşeye sıkışmış karakter kovalamacası
Burnumu jüri üyeliği sıfatıyla sinemamıza bir soktum, önce Antalya Altın Portakal’ın Seçici Kurul üyesi, sonra da Adana Altın Koza’nın Ulusal Jüri üyesi olarak neredeyse yılın bütün kayda değer yerli filmlerini gördüm. Aslında, yorucu olsa da, Seçici Kurul üyeliğini seviyorum. Bu sayede büyük ihtimalle izleyemeyeceğim pek çok filmi görmüş oluyorum çünkü. 57’nci Antalya Altın Portakal Film Festivali’nin Ulusal Yarışma Jürisi Başkanı Ercan Kesal kendisi, Gülse Birsel, Kıvanç Sezer, Taner Birsel, Zeynep Oral’dan oluşan jürileri için “Jüriler özneldir. Çoğu ilk kez orada bir araya gelir. Bizim jürimiz hazırlıklıydı. Bu filmlerden önce ortak bir kavram anlayışı geliştirdiğimizi düşünüyorum. Ödüller boyunca 'cesaret' kelimesi önemliydi ve biz cesaretten yana tavır almak istedik,” demiş. Kararları oybirliğiyle aldıklarını da belirtmiş. Jüriler gerçekten öznel oluyor. Bu yüzden de, şahsen benim çok sevdiğim beş filmden dört tanesini ödül listesinde görmek beni sevindirdi. Beşincisi jüriye ulaşamayıp seçici kurulda elenmişti. Eh, zaten eleştiri de nihayetinde öznel bir iştir. Tunç Şahin (Karışık Kaset, 2014) “İnsanlar İkiye Ayrılır”da bankaların kredi borçlarını tahsil eden kuruluşları, orada çalışanları ve çifte mağdur durumuna düşen borçluları ele almış. Hikâyesini geriye dönüşlerle sağlam bir akış içinde nakleden yönetmen, En İyi Senaryo Ödülü’ne de hak kazandı. Festivalin ekonomik zorlukları temel edinen üç filminden (Diğerleri “Çatlak” ve “Kumbara”) biri olan “İnsanlar İkiye Ayrılır”, bir yandan ekonomik sistemi eleştirirken, bir yandan da bu keşmekeş içinde kurulan yakınlıkları vurguluyor. Filmin oyuncularından Nezaket Erden, En İyi Yardımcı Kadın Oyuncu Ödülü’nü paylaşınca çok duygulandı. Dr. Avni Tolunay Jüri Özel Ödülü’nü alan “Çatlak”, daha önce “Sarı Sıcak ile tarımla uğraşan ve sıkıntıya düşmüş bir aileyi anlatan Fikret Reyhan’ın filmi. Buradaki aile ise şehirli. Kafeleri, bakkalları var, servisçilik yapıyorlar. Ama bir gün ağabeylerinin sterlinle borç aldığı alacaklı gelip parasını istiyor. Aile babanın başkanlığında akşama toplanıyor ve bu çatlak, bütün anlaşmazlıkların ortaya dökülmesine yol açıyor. İyi oynanmış bir film. Aslında erkek karakterler ön planda, ancak En İyi Kadın Oyuncu Ödülü’nü beş kadın paylaştı: Canan Atalay, Elif Ürse, Gülçin Kültür Şahin, Süreyya Kilimci, Tuğçe Yolcu. Şahin ve Reyhan’ın filmleri iyi ansambl oyunculuk örnekleriydi. Birden çok kadın oyuncuya giden son ödül ise Cahide Sonku Ödülü ve Nesimi Yetik’in “Dirlik Düzenlik”inin oyuncuları Asiye Dinçsoy, Betül Esener ve Dudu Yetik’in oldu. Dinçsoy bence festivalin en iyi kadın oyuncularındandı. “AHMET MÜMTAZ ÇOK İYİ” DEMİŞTİM Üçüncü ‘ekonomik’ filmimiz ise epeyce zamandır peşini kolladığım, ilk uzun metraj filmini beklediğim Ferit Karol’un imzasını taşıyor. Mehmet Açar, ödüller belli olmadan önceki yazısında, “En iyi ilk film ödülü için ‘Kumbara’ sağlam dramatik yapısıyla öne çıkabilir,” demiş. Karol, alışık olmadığımız türden bir hikâye anlatıyor. Baş karakterimiz orta yaşlı aile reisi Orhan. Arkadaşına kefil olmanın sıkıntısını çekiyor. Bundan kurtulmak için türlü meslek deniyor, sonunda ahlâkî değerlerini sorgulamak zorunda kalıyor. Murat Kılıç’ın dört dörtlük oyunuyla daha da güçlenen bir film. En İyi Erkek Oyuncu Ödülü’nü ise “Gelincik”le Ahmet Mümtaz Taylan aldı. Gıkım çıkmaz, çünkü ilk seçimimiz için tuttuğum notlarda onun oynadığı iki film için şunları demişim: “Ahmet Mümtaz çok iyi”. GÖLGELER İÇİNDE DİSTOPİK ATMOSFER İlk filmi Altın Portakallı ‘Zerre’ (2012) ile tanıdığımız Erdem Tepegöz’ün yönettiği ‘Gölgeler İçinde’, sinemamızda pek rastlanmayan türde distopik bir atmosfer filmi… “Zerre”de kamerasıyla günübirlikçi bir tekstil işçisinin peşine düşen Tepegöz, bu kez çok farklı bir filmle yine bir emekçi hikâyesi anlatıyor. Gürcistan’da bir maden kasabasında çekilen filmde Tepegöz ve görüntü yönetmeni Hayk Kirakosyan çok etkili bir atmosfer yaratmışlar. “Gölgeler İçinde” En İyi Görüntü (Kirakosyan), Sanat Yönetimi (Armen Ghazaryan) ve Müzik (Greg Dombrowski ödülleri ile SİYAD’ın En İyi Film, Film-Yön’ün En İyi Yönetmen Ödülü’nü aldı. Ve tabii “Hayaletler”… Çok sevdiğim kısa filmi “Sulukule Mon Amour” ile bu yola koyulan Azra Deniz Okyay, gene hareketli kamerasıyla köşeye sıkışmış karakterleri kovalıyor. Türkiye çapında bir elektrik kesintisiyle bir günde aynı mahalleden geçen dört kişinin yolları çakışır. Okyay’ın Venedik Film Festivali’ Eleştirmenler Haftası’nda En İyi İlk Film Ödülü alan “Hayaletler”i, o semtte yaşananları bu dört kişinin hikâyeleri üzerinden anlatıyor. O kargaşada “kadın azmi”nin altını çizmiş. “Hayaletler” En İyi Film, Yönetmen, Yardımcı Kadın ve Erkek Oyuncu, Kurgu ödüllerini aldı. RTÜK, Spotify ve FOXplay’e 72 saat süre verdi!
İnternet radyo ve televizyonlarının RTÜK denetimine girmesinin ardından lisans başvurusu yapmayan 4 kuruma 72 saat süre verildi. Süre verilenler arasında Spotify ve FOXplay de var. RTÜK denetimine giren internet radyo ve televizyonlarından "Netflix", "Amazon Prime Video", "Mubi" gibi yayıncılar lisans için başvuru süreçlerini başlatırken, bazı kuruluşlar başvuruda bulunmadı. RTÜK'ten yapılan duyuruda belirtilen URL adresleri için 72 saat süre verildiği ifade edildi. RTÜK'ün 72 saat süre verdiği kuruluşlar şöyle: Medyaport TV, Paylas FM, Spotify ve FoxPlay. Netflix, Amazon Prime Video ve Mubi gibi uluslararası yayıncılar da lisans için başvuru süreçlerini başlatmıştı. RTÜK'ün açıklamasının tam metni şöyle: "Radyo, Televizyon ve İsteğe Bağlı Yayınların İnternet Ortamından Sunumu Hakkında Yönetmeliğin "İnternet ortamından yayın lisansı almadan yapılan yayın hizmetleri" başlıklı 10 uncu maddesi kapsamında; İnternet ortamından yürütülen yayıncılık faaliyetine ilişkin olarak yayın lisansı başvurusunda bulunabileceği, başvuru talebini içeren dilekçesi ve eki taahhütname ile birlikte üç aya tekabül eden yayın lisans ücretini peşin olarak ödemesi halinde üç ay süresince yayınlarına devam edebileceği, Belirtilen süre içerisinde internet ortamından yayın lisansı verilmesi işlemlerinin tamamlanmaması ve bu süre için de hesaplanacak yayın lisansı ücretini peşin olarak ödemesi halinde ilave üç ay daha yayın hizmetlerini sunabileceği, Başvuru talebini içeren dilekçesiyle birlikte taahhütnameyi sunmaz ve üç aya tekabül eden yayın lisans ücretini peşin olarak ödemez veya yayın hizmetlerine bu duyuruyu müteakiben yetmiş iki saat içerisinde son vermez ise Üst Kurul tarafından 6112 sayılı Kanunun 29/A maddesinin ikinci fıkrası uyarınca sulh ceza hâkiminden söz konusu yayınla ilgili olarak erişimin engellenmesi talebinde bulunulacağı ve ayrıca aynı Kanunun 33 üncü maddesinin birinci fıkrası uyarınca ilgililer hakkında suç duyurusunda bulunulacağı, İhtar olunur." RTÜK YASASI İnternetten yayın yapan platformlarının RTÜK'ten yayın lisansı alması şart koşan yönetmelik 1 Ağustos 2019 tarihli Resmi Gazete'de "Radyo, Televizyon ve İsteğe Bağlı Yayınların İnternet Ortamından Sunumu Hakkında Yönetmelik" adıyla yayınlandı. 1 Eylül itibariyle de yürürlüğe girdi. Böylece Netflix, BluTV ve Puhutv gibi dijital platformlar Radyo ve Televizyon Üst Kurulu'nun (RTÜK) denetimi kapsamına alındı. Sansür yasası olarak nitelendirilen bu yönetmelikle birlikte yayıncı kuruluşlar artık RTÜK'ten lisans almadan yayın hizmetleri veremiyor. İnternet üzerinden radyo lisansı için 10 bin TL, internet üzerinden televizyon yayını için 100 bin TL ve internet üzerinden isteğe bağlı yayın hizmeti yayını için de 100 bin TL lisans ücreti alınıyor. İnternet ortamından yayın iletim yetkilendirme ücreti de yıllık 100 bin TL olarak uygulanıyor. Yönetmelik gereği yıllık gelirlerinin binde 5'ini de her yıl RTÜK'e verecek olan yayıncı kuruluşlar, RTÜK'ün uygun bulmadığı içerikleri de kataloglarından çıkarmak durumunda. Bu yayın platformları ayrıca koruyucu sembol sistemi kullanarak izleyicileri program hizmetlerinin içeriği hakkında sesli veya yazılı olarak bilgilendirmekle de sorumlu. TEMSİLCİLİK BULUNDURMA ZORUNLULUĞU DA GETİRİLDİ Öte yandan Türkiye'de 1 Ekim'de de İnternet Ortamında Yapılan Yayınların Düzenlenmesi ve Bu Yayınlar Yoluyla İşlenen Suçlarla Mücadele Edilmesi Hakkında Yasa adlı yeni bir düzenleme de yürürlüğe girmişti. Sansür endişesiyle tartışmalara neden olan yasa, günlük erişimi 1 milyondan fazla olan dış kaynaklı her sosyal ağ sağlayıcıya Türkiye'de temsilci bulundurma şartı getirdi. Aksi takdirde aşamalı olarak söz konusu platformlara erişim engeli getirilmesi planlanıyor. Yasanın yürürlüğe girmesinden sonra en çok kullanılan sosyal medya platformlarından Facebook ve Instagram'ın Türkiye'de temsilcilik açmama kararı aldığı Türk basınına yansımıştı. Ancak bu konuda Facebook ve Instagram'dan resmi bir açıklama yapılmadı. Uluslararası kuruluşların Türkiye'de sansüre neden olan düzenlemelere tabi olmaktan kaçındığı ifade ediliyor. BaBa ZuLa’dan ‘Hayvan Gibi’ albüm: İnandığımız yoldan hiç sapmadık
Işıl ÇALIŞKAN Şahsına münhasır müzik grubu BaBa ZuLa, kariyerlerinde 25 yılı geride bıraktı. Bunu bir konsept albüm olan “Hayvan Gibi” ile kutlayan grup, böylece diskografilerinin 12’nci albümünü dinleyiciyle buluşturmuş oldu. Küçük Kurbağa, Sıpa, Kuşlar Kelebekler gibi her parça adını başka bir hayvandan alıyor.  Albümün en önemli özelliği ise; ‘direct to disc’ yani plağa direkt kayıt teknolojisiyle kesme, biçme ve edit bile yapılmadan tek seferde kaydedilmesi. Dijital kayıt yöntemlerine tamamen ters olan bu yol, saf analog dünyaya açılan bir kapı. BaBa ZuLa böylece pandemi ile birlikte hasret kalınan konser fırsaytını bir nebze de olsun yaşatmayı amaçlıyor. Grubun kurucularından Levent Akman ile albümünü konuştuk. ► Dile kolay 25 yıl… Bir müzik grubu için 25 yıl var olmak hiç kolay olmasa gerek. Ne dersiniz? Evet haklısınız. Dışarıdan bakınca amma da eğleniyorlar ve geziyorlar diyen o kadar çok insan var ki ama içeriden hiç de öyle değil. Bir grubun içindeki ilişkiler bir çeşit evlilik gibi. Devam ettirmek için herkesin özveri ve anlayış içinde olması gerekiyor.  ► 25’inci yaşında nasıl bir karakteri var BaBa ZuLa’nın?  Cesur, lafını sakınmayan, eğlenceli ve komik biraz da gıcık.  YURTDIŞINDA EN ÇOK KONSER VEREN GRUBUZ  ► Yeni albümünüz “Hayvan Gibi”nin hikâyesini nasıl anlatırsınız? BaBa ZuLa grubu pandemi öncesi yılda yaklaşık 100 konser veren bir gruptu. Bunların da 70 civarı yurtdışında gerçekleşiyordu. Türkiye’nin yurtdışında en çok konser veren grubu olduğumuzu iddia ediyorum. Dolayısı ile 365 günün yarısında yollarda idik. Bu konser ve yol performansımızı bir albüme aktarmak gibi bir hayalimiz vardı. Hollanda’da bulunan Artone Stüdyolarında bir albüm kaydı için bir imkân ortaya çıktığında bu hayalimizi gerçekleştirmek için kolları sıvadık. İki günlük yoğun bir kayıt macerasından sonra bu albüm çıktı.   ► Psikedelik müzik ve Anadolu rock tınılarına dub ve elektronik yaklaşımlarla deneysel bir çizgi getiriyorsunuz. Saykodelik müzik iki büyük savaş görmüş dünyanın yaşanabilirlik ihtiyacından doğmuş. Müziğinizdeki bu yaklaşımın sebebi yine bu ihtiyaçtan doğmuş olabilir mi? BaBa ZuLa 1996 yılından beri kendi bestelediği parçaları seslendirdi. Dürüst bir şekilde içimizden geldiği gibi parçalarımızı seslendirmeye çalıştık ve çalışıyoruz. Birilerine yaranmak ya da daha çok kitleye hitap etmek için birtakım oyunlar içinde olmadık. İnandığımız bu yoldan da sapmadık.   ► Albüm tamamen canlı olarak kaydedildi. Canlı kaydın eğlenceli olmasının yanı sıra riskli olduğu görüşüne katılır mısınız? Günümüzde stüdyo ortamlarında yapılan her hatanın bir geri dönüşü olabiliyor. Bir notayı yanlış basan bir grup elemanının ya da detone olan bir vokalistin bu istenmeyen durumları geriye dönerek hemen düzeltilebiliyor. Birlikte canlı kayıtlarda ise bu olanak çok zor. Bu nedenle de bizim kayıtları gerçekleştirdiğimiz stüdyo çaldığınız an plağa basım tekniği ile çalıştığı için geriye dönüş imkânsızdı. Zaten kayıt sonrası oradaki çok değerli teknik ekiple konuştuğumuzda onlar da bu durumu anlattılar. Artone Stüdyosu’na kayıt yapmak üzere gelen birçok grubun bu stüdyodan kayıt yapamadan stüdyoyu terk etmek zorunda kaldığını söylediler ve bizleri tebrik ettiler.  ► Son dönemde analog kayıtların artmasını konsere hasret kaldığımız şu günlerin bir özlem giderme şekli olarak yorumlayabilir miyiz? Bu bir seçim meselesi. Analog kayıdı tercih etmeyenler de var.  ► Müziğin iyileştirici gücü yadsınamaz. Ancak pandemi sürecinde sanatın getirildiği durum içler acısı. Son genelge ile açık havada yasaklandı. Müziğin tiyatro, opera ve balenin yanında yer almamasını nasıl yorumluyorsunuz? Bu bir görüş açısı. Müziğin gereksiz bir eğlence vasıtası olduğu ve en ufak bir fırsatta gözden çıkarılabileceği. Bundan önce de zaten bunun birçok örneğini görmüştük. En ufak bir sosyal rahatsızlık veya problemde ilk yasaklanan ve iptal edilen müzik etkinlikleri idi. Futbol gibi birçok etkinlik ise yoluna devam ediyordu. Aslında genelde kültürün özelde de müziğin ne kadar önemli olduğu kavrandığı zaman ülke olarak çok farklı bir yerde olacağımızı düşünüyorum.   SALGINDA SAHİPSİZOLDUĞUMUZU GÖRDÜK  ► Sizce salgın bu ülkede yaşayan sanatçılara ne öğretti? Ne kadar sahipsiz olduklarını.  ► BaBa ZuLa’nın yeni yaşında hayalleri, hedefleri neler? Pandemi yüzünden birçok ülke sınırlarını kapatmış durumda. Ülkeler ve insanlar içlerine kapanmış durumdalar. Bu durumun bir an evvel sonlanmasını, ülkelerin ve insanların eskiden olduğu gibi birbirleri ile iletişime geçmeye başlamasını bekliyor, eskiden olduğu gibi yollara düşüp konserlerimize başlamayı hayal ediyoruz.  ► Şarkıların hikâyelerini sizden dinlemek isteriz… Küçük Kurbağa: Murat Ertel’in oğlu Eren Devran doğmadan önce ona yaptığı bir parça Sıpa: Koca gözlü bir eşek yavrusunun ovalarda hoplayıp zıplaması Kelebekler Kuşlar: Murat Ertel’in Aşık Nesimi’nin Kah çıkarım gökyüzüne, seyrederim âlemi. Kâh inerim yeryüzüne, seyreder âlem beni mısralarından etkilenip bestelediği bir parça.  4 Nal: Ümit Adakale’nin güzel bir Darbuka solosu Tavus Havası: 1996 yılında Derviş Zaim’in Tabutta Rövaşata filmi için yaptığımız müziklerin bu film ile özdeşleşen parçası Çöl Aslanları: Antoine De Saint-Exupery’nin Küçük Prens kitabının bir çocuk oyunu olarak tiyatroya uyarlandığı eser için yaptığımız parçalardan biri. Tarih çarpıtma endüstrisi
Geçen hafta, son yılların en berbat filmini izledim. Anastasia: Once Upon a Time (Anastasia: Evvel Zaman İçinde) adlı film, isminden de anlaşılabileceği gibi, tarihteki en ünlü Anastasia’nın -son Rus Çarı Nikola’nın kızı- hikâyesini anlatıyor.  1917 Ekim Devrimi’nden sonra Yekaterinburg’daki bir köşkte tutulan Romanov Ailesi, Beyaz Ordu’nun kente yaklaşması üzerine 17 Temmuz 1918’de öldürülmüştü. Sonradan cesetler teşhis edilirken ailenin en küçük üyeleri Anastasia ve Alexei bulunamayınca bu konuda pek çok şehir efsanesi üretilmiş, birkaç Anastasia ortaya çıkmış ve sinema başta olmak üzere kapitalist kitle kültürü endüstrisi bunlarla ilgili epey öykü uydurmuştu. 2007’de Yekaterinburg’daki mezarlarda Anastasia ve Alexei de bulundu. Ama 1917 Ekim Devrimi’nin ne kadar korkunç olduğunu göstermeye and içmiş kültür endüstrisi, bu konuda çalışmalarına devam ediyor.  Bu son film, 1917’nin Ekim ayında bir gece Kremlin’de düzenlenen bir baloda başlıyor. Filmdeki Çar Nikola, Disney yapımlarındaki prensleri andıran yakışıklı bir gençtir. Rasputin ise tuhaf ritüellerle kafayı bozmuş bir deli değil, halk için çalışan iyi bir danışmandır.  Bu filmdeki Çar halkın iyiliğinden başka bir şey düşünmez. Örneğin bir sahnede Rasputin’i Çar Nikola ile konuşurken görürüz: “Bu arada, majesteleri, halkımızın kaynaklarını nasıl artırabileceğimiz üzerine çalışırken ticaret yollarını araştırdım.” Çar gülümser: “Ah Rasputin, hep çalışıyorsun ha?!” Utangaç bir edayla gülen Rasputin, Nikola’yı bir konuda uyarır: “Bana verdiğiniz ‘Rusya’nın Koruyucusu’ ünvanına dayanarak, bu gece Lenin’i eğlendirmenizi tavsiye ederim.” Çarın bakışları sertleşir: “Lenin oportünist ve güvenilmez biri. Hedeflerine ulaşmak için akıl almaz şeyler yapar. Bu sarayda bu gece ya da başka bir zaman kabul edilmeyeceğini çoktan bildirdim kendisine.”  Bir sonraki sahnede Lenin’i görürüz. Çar karakterine verilen beyaz atlı prens görünümünün aksine bildiğimiz Lenin gibi görünen Lenin, karanlıkta bir cadıyla konuşmaktadır -gerçek bir cadıyı kastediyorum, eliyle tuhaf ışık oyunları yapan bir büyücü kadın. Lenin’in devrim yapma konusunda epey kararsız olduğunun anlaşıldığı bu sahnede cadı onu ikna eder: “Ya Romanov Ailesi ya da Rusya!”  Bu sahneler sayesinde, Rusya’da bir devrimin aslında ne kadar gereksiz olduğunu görmüş oluruz. Çar halkı için yaşayan bir kahraman, Lenin ise bir cadının etkisiyle çar olmak isteyen bir güç delisidir.  Sonraki sahnede ilginç bir devrim planına tanık oluruz: Lenin loş bir odada oturan bir grup genç adamı ikna etmeye çalışmaktadır. O sırada Lenin’in saraya girmesinin yasaklandığını bildiren Çar imzalı mektup gelir. Bunun üzerine herkes ayağa kalkıp kadeh tokuşturarak devrim kararını onaylar. Böylece o gece, bir cadı ve bir mektup sayesinde devrim başlar. Saraydaki baloyu basan Lenin tam Çar ve ailesine ateş ederken, Rasputin’in açtığı bir zaman portalı sayesinde Anastasia ortadan kaybolur.  Anastasia kendini 1989 yılında, Madison adlı bir Amerikan kasabasında bulur. Sonra Anastasia’nın bir kızla arkadaş olması, Amerikan kültürünün -alışveriş merkezi, pop müzik, kola vs.- ne kadar güzel ve keyifli olduğunu anlaması gibi bir dizi olay izleriz.  Tarihin algılanış biçiminin ne yazık ki bu tür çarpıtmalara epey müsait olduğu bir dönemdeyiz. Anti-tarihselci postmodern akıl, hiçbir gerçeklik ve doğruluk ölçütünü umursamadan her türlü tarihsel kişi ve olayı kendine malzeme yapabiliyor. Anastasia bu durumun çok çarpık ve çirkef bir örneği.  Tabii Türkiye’de yaşıyorsanız dönemin kültürel ürünlerini görmek için ille de Anastasia’yı izlemeniz gerekmiyor; bunun için Kayı Boyu ya da Selçuklu beylerinin mafya dizisi karakterleri gibi atarlı-giderli konuşup âleme posta koyduğu hamasi dizilerle dolu televizyon ekranlarına bakmak yeterli olacaktır. Şiir aynı zamanda bir itiraftır!
Nuray SALMAN Şair Metin Kaya ile şiir yolculuğunu konuştuk. Kaya şiirin bir isyan olduğunu söylüyor. “Şimdi bilemedim hangi düşün tekrarıyım / bir masal fısıldansa kulağıma / aklım çocukluğuma gider…” Şiir yolculuğunuz nasıl şekillendi? İnsan umutlarıyla vardır. Gerçek hayatta umutlarının ete kemiğe bürünmesini hep arzular. Ancak hayatın, sistemin vb. bize dayattıkları karşısında, hep yenik başladık hayata. Gençliğim ve mesleki dönemlerim, sosyal ve siyasal faaliyetler içinde geçti. Çeşitli STK’lar ve Eğitim-Sen’de “Örgütlü insan, örgütlü toplum” şiarıyla sorumluluklarım oldu. Bu sorumluluklarımı yerine getirmenin çabalarını oldukça yoğun yaşadım. Şiir ile ilkokuldan beri tanış olmama rağmen çok çok sonra yoğunlaşabildim. Dünyada ve yaşadığımız coğrafyada o kadar çok acılarla haşir neşir oluyorsunuz ki, etkilenmemek mümkün değil. Aklına, vicdanına danışan her insan gibi ben de çok etkilendiğim olaylar karşısında tepkimi hem eylemsel, hem de yazınsal olarak dillendirmeye çalışıyorum. Acılı bir coğrafyanın sesini, toplumun acısını dile getiriyorsunuz. ‘Bir şey yapmalı’ duygusuyla yazmaya başlıyorum. Yoksa ilhamın gelmesini beklemiyorum. Yani kafanı kuma gömüp, yaşanılanlardan kaçamıyorsun. Ekmek kavgasına, gazetecilerin bedel ödemelerine, insanların yerinden/yurdundan edilmelerine, aydınlara yapılan baskılara, özgürlük ve demokrasi mücadelesi verenlerin ödediği bedellere, barıştan ve insan haklarından yana olanların, yaşamınızı biçimlendiren annelerin durumlarına kayıtsız kalmak olası değil. Toplumsal sorumluluk gereği, olumsuzluklara çözüm üretme noktasında kendini kavganın içinde buluyorsun. Ve bu da şiire yansıyor. Şiirleriniz hayata karışmış imgelerle karşımıza çıkıyor. Yazarken hissetmeliyim veya doğrudan yaşamalıyım. Yoksa “Godot’u” bekler gibi beklemiyorum. Çünkü, şairin, yazarın işi yaşananlara bir nebze de olsa ayna tutmaktır, karanlığa ışık olmaktır. Bu bağlamda ya da bu duygularla yazamıyorsan, biraz da kendinden kaçıyorsun demektir. Yazın sanatının asi çocuğu olan şiir sınırlarına sığmayan bir başkaldırıdır! Şair ise kendini ateşle sınayandır. Günümüzde Marx’ın, “Kendine yabancılaşma” tespiti çok yoğun yaşatılıyor insanlara… Evrensel değerleri farkına varan her şahıs kendisiyle, vicdanıyla yüzleşmelidir. Tabii ki her insandan aynı şeyi beklemek, biraz da saflık olur. Her insan kendi alanında, en üst çabasıyla yaşama dokunmalıdır. Bizlere dayatılan her olumsuzluğa karşı koyma bilincini taçlandırmalıyız, diye düşünmeliyiz ki yaşamımız daha anlamlı olsun. Aragon’un “Şiir fırtınaysa, imgeler tayfun olmalı” sözünün sizdeki karşılığı nedir? Her yazılanın şiir olmadığını biliyoruz. Her sanat dalı gibi yazın sanatının da en ilki olan şiir çok emek ister. Öncelikle bu emek düzenli okumalar ve sevgiyle örülmelidir. Yazılan şiirin mayalanmaya bırakılması ve tekrarlarla son halinin verilmesi gerekir. Fırtına ve tayfun sözcükleri birbirini tamamlayan sözcüklerdir. Tayfunun gerçekleşmesi için fırtınanın başlaması gerekir. Dolayısıyla şiirin sanatsal değerine ulaşabilmesi için insanın duyularına hitap edebilmeli, ruhunu doyurmalı ki; bu son halini alması tayfun olmalı. İmgenin örgütlediği şiir, Aragon’un tanımına uygun düşen şiirdir, diye söyleyebilirim. Günümüzde şiirin temel sorunları neler? Şiirin geleceğine nasıl bakıyorsunuz? Bu durum üstüne çok yazıldı, çizildi. Özdemir İnce, Metin Cengiz imge ve şiirin bu sorunlarını mercek altına alan çok sayıda yazılar yazdılar. Şairin, yaşadığı toplumu değiştirip dönüştürme yolunda bir bilincin uyanması gibi bir derdi, bir amacı olmalı. Sanat hep güçlünün karşısında durmuş, muhalif olmuştur. Dolayısıyla gerici faşist zihniyetli iktidarlar sanatın gelişmesine engel olmuşlardır. Herkes yazıyor, ama ne yazdığı çok önemlidir benim için. Bu gibi süreçler hep birer deneyimlemedirler. Umarım, gelecek zamanlarda şiir/sanat hak ettiği yeri bulur. Görüntünün dili müziğin rengi
Bugün, sinemadan ve müzikten söz açmak niyetim. Önce, sinema… Siz bu satırları okurken, Uluslararası Antalya Altın Portakal Film Festivali’nin yarışma sonuçları biliniyor olacak, ama pandemi nedeniyle Antalya’ya gitmeyip, filmleri izleyemediğimden bir yorum yapamayacağım. Murat Tırpan’ın önceki günkü yazısından, yaşadığımız günlerin distopik atmosferinden etkilenen sinemacılarımızın, en azından bazılarının, yeni bir dil arayışı içinde olduğu anlaşılıyor. Özellikle, geçtiğimiz günlerde Venedik ve Moskova Festivallerinde ödüllendirilen iki genç yönetmenimizin filmlerini, Azra Deniz Okyay’ın “Hayaletler”ini ve Erdem Tepegöz’ün “Gölgeler İçinde”sini izlemek için sabırsızlanıyorum doğrusu… 57. Antalya Festivali’nden ve değerli sinemacı Ercan Kesal başkanlığındaki jürinin aldığı kararlardan söz edemiyorum ama, Antalya’dan gelen yepyeni bir sinema kitabından söz edebilirim. Sinema sanatının yılmaz silahşörlerinden Tuncer Çetinkaya’nın, Antalya’da yayınladığı “Modern Zamanlar” adlı sinema dergisinin 2007 yılında çıkan ilk sayısından bu yana çıkan 48 dergiden yazı ve söyleşilerin oluşturduğu “Modern Zamanlar’ın Türk Sineması Yazıları” kitabı elime ulaşır ulaşmaz, sayfalarını çevirmeye başladım. Katkılarıyla bu kapsamlı yayını mümkün kılan Muratpaşa Belediye Başkanı Ümit Uysal’ın sunuş yazısı ve Tuncer Çetinkaya’nın “Yeter ki Kararmasın” başlıklı önsözüyle başlayan, Levent Yaylagül’ün “Toplumun ve Siyasetin Aynasında Türk Sineması”, Meltem Gönden’in “Edebiyatçılarımız Anlatıyor: İlk Filmler, İlk Hatıralar”, Bülent Vardar’ın “Türkiye’de Sinemanın Gelişimi ve Ulusal Sinema Tartışmaları”, Barış Saydam’ın “Yeni Türk Sineması Üzerine Notlar” gibi dikkate değer yazılar içeren kitap, sinemaseverler için değerli bir kaynak oluşturuyor. Veysel Atayman, Rekin Teksoy ve Giovanni Scognamillo’nun anılarına ithaf edilen kitapta, sinemamızın ustaları üstüne yazı ve söyleşiler, sinema tarihimiz üzerine özgün yorumlar yer alıyor. Burçak Evren’in “Belge Yoksa Tarih de Yoktur: 100. Yıl Masalı”ndan Tuncer Çetinkaya’nın “Altın Portakal’ın Uzun Yolculuğu” ve “Sinematek” konulu yazılarına, Cihan Demirci’nin “Araya Parça Giren Yıllardan Manzaralar”ına uzanan pek çok inceleme… Antalya özlemimi pekiştiren Çetinkaya’ya teşekkürlerimizi, hasta yatağındaki Başkan Muhittin Böcek’e geçmiş olsun dileklerimizi iletelim… Evde Festival Keyfi Antalya’nın ‘Koronalı’ hali ile tanışamadık, ama İstanbul’un festivallerinden uzak kalmıyoruz. İKSV’nin Festivalleri ayağımıza gelmeye devam ediyor. Önceki akşam “Atlantis” filmi ile başlayan ve ayın 20’sine kadar sürecek olan İstanbul Film Festivali’nin Uluslararası Yarışma filmlerinden söz etmeyi haftaya bırakarak, çevrimiçi gösterileri devam eden Uluslararası İstanbul Müzik Festivali ve Uluslararası İstanbul Caz Festivali’ne ilişkin izlenimlerimi paylaşayım. Unutmadan, yarın başlayacak olan 8. Engelsiz Filmler Festivali’ne de çevrimiçi (online) ortamda -hem de ücretsiz- ulaşabileceğinizi duyurayım. 48. Uluslararası İstanbul Müzik Festivali’nin bu yılki programında yer alan konserler -Açılış Konseri dışında- sanal ortamda gerçekleşti. Yabancı gruplar, kayıtlarını yurt dışında yapıp gönderirken, yerli grupların kayıtları, İstanbul’un Lütfi Kırdar, Tophane-i Amire, Tekfur Sarayı, Borusan Müzik Evi, Süreyya Operası, Şerefiye Sarnıcı gibi farklı mekanlarında yapıldı. Festivalin geleneksel ‘Müzik Rotası’ kapsamında yer alan konserlerin, Saint Esprit Katedrali, Surp Hovhan Vosgeperan Ermeni Katolik Kilisesi ve Viyana Schubert Kilisesi’nde gerçekleştirilen kayıtlarını izledik. Tekfen Filarmoni’nin kemancı Anna Tifu’ya, Bilkent Senfoni Orkestrası’nın piyanist Gökhan Aybulus’a, Borusan İstanbul Filarmoni Orkestrası’nın Vikingur Olafsson’a eşlik ettikleri konserlerin, flüt-arp ikilisi Bülent Evcil-Merve Kocabeyler konserinin, ‘Yarının Kadın Yıldızları’nın yanı sıra, yurt dışından da ilginç topluluklar yer alıyordu programda. Cem Mansur yönetiminde Festival Orkestrası’nın Sibelius, Arvo Part, Piazzola, Puccini gibi çok farklı bestecileri yorumladığı konser, BIFO’nun (Borusan Filarmoni) Vivaldi’nin ‘Dört Mevsim’ini yeniden yorumlayan Max Richter bestesini çaldığı konser, Beethoven Trio’nun Berlin’de kaydedip gönderdiği kayıt, Borusan Quartet’in Beethoven ve Piazzola yorumu, ‘Beethoven Pastoral’ adlı proje festivalin en etkileyici konserleri arasındaydı. Derya Türkan, Yurdal Tokcan, Aykut Köselerli, Serkan Mesut Halili’nin Semplice Quartet’le birlikte kotardıkları proje, Beethoven’le başlıyor, Dede Efendi ile devam ediyor; Turgay Erdener’in yeni bestesi ‘Pastorale Alla Turca’sı ise programın zirve noktasını oluşturuyor. Müzik Festivali’nin, en popüler konserlerinden biri olan ‘Philarmonix’, Viyana-Berlin Müzik Kulübü’nün bir ürünü. Bir James Bond müziği ile başlayan dinleti, Dvorak’ın ‘Humoresque’inden Bulgar halk şarkısı ‘Çifte Dünya’ya, Şostakoviç’ten Avustralya halk şarkısı ‘Mathilda’ya, Klezmer müziğinden ‘La Vie en Rose”a, ‘Ludwig’in Kabusu’ndan Strauss’un ‘Salome’nin Dansı’na uzanıyor… Bu konserlerin bir kısmı hafta sonuna kadar gösterimde, bir kısmı ise ay sonuna kadar. ‘online iksv’ sitesine girip, tarihleri kontrol etmenizi öneririm. Bu arada, bazı konserlerden önce ‘Konsere Doğru’ başlığı altında sunulan Prof. Dr. Gül İrepoğlu’nun ‘Müzik ve Resim’ konulu sohbetlerini de izlemenizde yarar var. Konuşmalar, Osman Hamdi Bey’in ‘İki Müzisyen Kız’, Manet’nin ‘Genç Flütçü’ tabloları, Klimpt’in müzik yorumları, Aliye Berger’in Otoportresi gibi farklı konular üzerinde odaklanıyor. 27. Uluslararası İstanbul Caz Festivali, Eylül ayında ‘hibrit’ bir programla izleyicinin karşısına çıktı. Konserler -farklı mekanlarda- canlı olarak gerçekleştirilirken yapılan kayıtlar, geçen hafta çevrimiçi gösterime sunuldu. 3 Kasım’a kadar gösterimde kalacak olan konserlerden bir bölümünü izleyebildim. Önermek istediklerim arasında, en başta Kardeş Türküler’in, Tuluğ Turpan ve Arnavut şarkıcı Elina Duni ile birlikte oldukları konser yer alıyor. Kardeş Türküler’den önce ‘Andalusia Trio’dan Arapça şarkılar var. Güzel konser hiç kuşkusuz, ama Müzik Festivali’ne daha çok yakışmaz mıydı diye düşündürüyor insanı. Caz Festivali’nin geleneksel bölümlerinden biri olan ve caz topluluklarımızı dünya caz dünyası ile buluşturan ‘Vitrin Geceleri’nde, Baba Zula’nın yanısıra yedi genç grup yer alıyor. Caz dünyamızda kent ozanı olarak tanınan Can Güngör’ü henüz dinlemedim ama Genç Caz finalistlerinden, besteci-piyanist Büşra Kayıkçı’yı çok beğendiğimi, türbanı yüzünden nice hakarete maruz kalan bu genç sanatçıya sahip çıkmamız gerektiğini düşünüyorum. Aynı akşam, Kuruçeşme’deki İstanbul Açıkhava Gösteri Merkezi’nde sahne alan gitarist-besteci Bilal Karaman’ın, Fransız gypsy cazı ile yerel Roman müziğini buluşturan ‘Manouche a la Turca’ grubunun, konukları Muhammed Yıldırır (Guiness tescilli dünyanın en hızlı keman yorumcusu) ve klarnet ustası Ramazan Sesler ile birlikte verdikleri konser Festivalin en coşkulu gecesiydi hiç kuşkusuz. Caz Festivali’nin beklenen konserlerinden birinde, Jülide Özçelik, Anadolu hikayelerine özgün yorumlar getirdiği ‘Nefes’ albümünden parçalar sunuyor. Özelikle, Neşet Ertaş yorumlarıyla caz sahnemize özgün bir soluk getiren Özçelik’e eşlik eden grubun başarısı övgüyü hak ediyor. Ön grup olarak, genç piyanist ve besteci Bilge Günaydın’ın Quintet’ini (sahnede beş değil, dört müzisyenin yer almasının nedenini anlayamasam da) dinlediğimiz bu konserin yanı sıra, Festivalin en renkli konserlerinden biri olan Selen Gülün Quintet konserinde, vokalde önce Selen Gülün, sonra Ece Göksu ve Sibel Köse’yi dinledik. Ülkemizin en başarılı genç caz yorumcularından üçünü, üyelerinin her biri birer virtüöz olan bir kentet eşliğinde izlerken, caz alanında küçümsenmeyecek bir başarı çizgisi yakaladığımıza bir kez daha kanaat getirdim.  Altın Portakal’da En İyi Film ödülünü ‘Hayaletler’ kazandı
Bu yıl 57'ncisi düzenlenen Antalya Altın Portakal Film Festivali'nde kapanış ve ödül töreni, yeni tip koronavirüs (Covid-19) tedbirleri kapsamında Cam Piramit yanına kurulan "Yıldızların Altında 1" adlı açık alanda yapıldı. Tören alanında davetlilerin ateşleri ölçüldü, maske takılması istendi. Giriş kısmına dezenfektanlar yerleştirilen alanda, davetliler mesafeli oturtuldu. Sunuculuğunu Şevval Sam ve Yekta Kopan'ın yaptığı gecede, Akdeniz Üniversitesi Hastanesinde Covid-19 tanısıyla yoğun bakımda tedavi gören Büyükşehir Belediye Başkanı Muhittin Böcek'in geçen yılki törende yaptığı konuşmadan kesit izletildi. Büyükşehir Belediyesi Başkan Vekili Mehmet Hacıarifoğlu, 57 yıldır devam eden festivale emek verenlere teşekkür etti ve Böcek'in en kısa zamanda sağlığına kavuşması temennisinde bulundu. KESAL: HİÇBİR EMEK KARŞILIKSIZ KALMAZ Ulusal Uzun Metraj Film Yarışması Jüri Başkanı oyuncu Ercan Kesal, filmleri seçerken hiç zorlanmadıklarını, oy birliği ile karar verdiklerini söyledi. Hiçbir emeğin karşılıksız kalmayacağını ifade eden Kesal, ödül alamayanların da yine iyi filmler yapmaya devam edeceklerini kaydetti.  ‘FARKLI BİR FİLME İMZA ATTIK’ Festivalde En İyi Film Ödülü, yönetmenliğini Azra Deniz Okyay'ın yaptığı, yapımcılığını da Dilek Aydın'ın üstlendiği "Hayaletler" filmine verildi. Ödülünü alan Okyay, çok farklı ve renkli bir filme imza attığını söyledi. Kendisinin bu farklılıklar içinde büyüdüğünü dile getiren Okyay, çevresindeki insanları filme yansıttığını kaydetti. Dilek Aydın da filmle fark oluşturduklarını söyledi ve ödülü tüm kadınlar için aldığını belirtti. EN İYİ KADIN OYUNCU ÖDÜLÜ 5 OYUNCUNUN OLDU Festivalin En İyi Kadın Oyuncu ödülü ise 5 oyuncuya verildi. "Çatlak" filminde rol alan Tuğçe Yolcu, Süreyya Kilimci, Elif Ürse, Gülçin Kültür Şahin ve Canan Atalay ödülü paylaştı. Gülçin Kültür Şahin, 10 yaşından bu yana böyle bir sahnede konuşma yapmanın hayalini kurduğunu belirterek çok heyecanlı olduğunu dile getirdi.  EN İYİ ERKEK OYUNCU ÖDÜLÜ AHMET MÜMTAZ TAYLAN'IN Festivalin En İyi Erkek Oyuncu ödülü ise "Gelincik" filmindeki rolüyle Ahmet Mümtaz Taylan'a verildi. Ödül için herkese teşekkür eden Taylan, "Ne kadar değerli olduğunu bilecek yaştayım." dedi. Sinema, televizyon, müzik, tiyatro emekçilerinin büyük sıkıntılar yaşadığını ifade eden Taylan, kültür ve sanata daha fazla bütçe ayrılması gerektiğini belirtti.  TÜM ÖDÜLLER VE KAZANANLARIN LİSTESİ Ulusal Uzun Metraj Film Yarışması'nda ödül alan film ve isimler şöyle: En İyi Film: Hayaletler (Azra Deniz Okyay, Dilek Aydın) Dr. Avni Tolunay Jüri Özel Ödülü: Çatlak (Fikret Reyhan, Nizam Reyhan) Behlül Dal En İyi İlk Film Ödülü: Kumbara (Ferit Karol) En İyi Yönetmen: Azra Deniz Okyay (Hayaletler) Cahide Sonku Ödülü : Asiye Dinçsoy, Betül Esener, Dudu Yetik (Dirlik Düzenlik) En İyi Senaryo: Tunç Şahin (İnsanlar İkiye Ayrılır) En İyi Görüntü Yönetmeni: Hayk Kirakosyan (Gölgeler İçinde) En İyi Müzik: Greg Dombrowski (Gölgeler İçinde) En İyi Kurgu: Ayris Alptekin (Hayaletler) En İyi Sanat Yönetmeni: Armen Ghazaryan (Gölgeler İçinde) En İyi Kadın Oyuncu: Tuğçe Yolcu, Süreyya Kilimci, Elif Ürse, Gülçin Kültür Şahin, Canan Atalay (Çatlak) En İyi Erkek Oyuncu: Ahmet Mümtaz Taylan (Gelincik) En İyi Yardımcı Kadın Oyuncu: Nalan Kuruçim (Hayaletler), Nezaket Erden (İnsanlar İkiye Ayrılır) En İyi Yardımcı Erkek Oyuncu: Emrah Özdemir (Hayaletler) Sinema Yazarları Derneği (SİYAD) Ödülü: Gölgeler İçinde (Erdem Tepegöz) Film-Yön En İyi Yönetmen Ödülü: Erdem Tepegöz (Gölgeler İçinde) Ulusal Belgesel Film Yarışması En İyi Film: Maddenin Halleri (Deniz Tortum) Jüri Özel Ödülü: Mimaroğlu (Serdar Kökçeoğlu) Ulusal Kısa Metraj Film Yarışması En İyi Film: Mamaville (Irmak Karasu) Jüri Özel Ödülü: Binbir Gece Masalları (Mahsum Taşkın) Uluslararası Uzun Metraj Film Yarışması En İyi Film: Nereye Gidiyorsun, Aida? (Jasmila bani) En İyi Yönetmen: Massoud Bakhshi (En Uzun Gece) En İyi Erkek Oyuncu: Ali Suliman (200 Metre), Salim Daw (Gaza Mon Amour) En İyi Kadın Oyuncu: Natasa Stork (Belirsiz Bir Süre İçin Birlikteliğe Hazırlık) Altın Portakallar sahiplerini buluyor
Antalya Büyükşehir Belediyesi ev sahipliğinde Kültür ve Turizm Bakanlığı’nın katkılarıyla 57. kez düzenlenen Antalya Altın Portakal Film Festivali’nde heyecan bu akşam sona eriyor. Ulusal ve Uluslararası Yarışmalar’ın kazananlarının açıklanacağı Kapanış ve Ödül Töreni’ni Şevval Sam ve Yekta Kopan sunacak. Tören, Habertürk ekranlarından canlı olarak izlenebilecek. Dün akşam izleyicilerle buluşan Fikret Reyhan’ın “Çatlak” ve Derviş Zaim’in gerçek bir hikâyeden uyarladığı “Flaşbellek” ile Ulusal Uzun Metraj Film Yarışması’nın gösterimleri tamamlandı. “Çatlak” filminin söyleşisi bugün 11.00’da, “Flaşbellek” filminin söyleşisi ise 12.30’da film ekiplerinin katılımıyla Basın Merkezi’nde gerçekleşecek. Ulusal Kısa Metraj Film Yarışması ise “Binbir Gece Masalları”, “Cengiz”, “Kara Kutu”, “Kırk Mum”, “Sarı, Siyam, Kanocular ve Ev Sahibi” ve “Sürgünde Bir Yıl” filmlerinin gösterimleri ve sonrasında yapılan söyleşileri ile sona erdi. "GAYRET, AŞK VE SEVGİYLE YAPILMIŞ BİR İŞ GELİNCİK"  Orçun Benli’nin 90’lı yılların siyasi atmosferinde ve faili meçhullerin gölgesinde gelişen psikolojik gerilim türündeki filmi “Gelincik” filminin söyleşisi yönetmen Orçun Benli, oyuncular Ahmet Mümtaz Taylan, Kaan Yıldırım, Hande Doğandemir ve Nilperi Şahinkaya, yapımcılar Bulut Reyhanoğlu ve Yusuf Ziya Benli ile senarist Şükrü Üçpınar‘ın katılımıyla gerçekleşti. Orçun Benli, Gelincik’in uzun zamandır yapmak istedikleri bir iş olduğunun altını çizerken, Ahmet Mümtaz Taylan; “Mütevazi koşullarda çekilmiş, gayret, aşk ve sevgiyle yapılmış bir iş Gelincik. Ben çok mutluyum bu işi yaptığım için, murad ettiğinizle bitirdiğiniz birbirini karşılayamayabiliyor bazen ama bu filmde karşıladı. Oynarken derinden hissetiğim şey Karadayı’nın yüzleşme problemi olmasıydı. Rolü benim için çekici kılan da bu oldu” dedi. Filmin diğer başrol oyuncusu Kaan Yıldırım ise role hazırlanma sürecini şöyle anlattı: “Karakterim Ayhan’ın vicdan yolculuğu ve iç hesaplaşmasının bambaşka bir yere evrilmesi beni çeken taraf oldu. Uzun zamandır okumadığım tatta bir senaryoydu. Ayhan, psikolojisi zor bir roldü. Daha çok düşünerek hazırlandım. Onun dünyasını, yaşadıklarını, o dönemin şartlarını düşündüm.” Nilperi Şahinkaya rolünün psikolojik tarafıyla ilgilendiğini ve hikâyenin bir parçası olmaktan duyduğu mutluluğu izleyicilerle paylaştı. Hikâyenin cesareti ve farklılığının dikkatini çektiğini söyleyen Hande Doğandemir; “Gelincik’in zor ve sert bir film olduğunu düşünüyorum. Burada izlenmiş ve tartışılıyor olmasını da kıymetli buluyorum” dedi. JANSET PAÇAL: İSTANBUL'UN SESİ OLMAYA ÇALIŞTIM  Altın Portakal’da günün ikinci söyleşisi ise; ABD’den Türkiye’ye dönen bir adamın aile yadigârı evini kurtarma mücadelesini anlatan Tankut Kılınç imzalı “Dersaadet Apartmanı” filminin ekibiyle gerçekleşti. Söyleşiye; yönetmen Tankut Kılınç, oyuncu Hüsnü Hüseyin Karşın, Janset Paçal ve Gürsel Akay ile yapımcı Selda Oknas Tanbay katıldı. Yönetmen ve senarist Tankut Kılınç, 2008 yılından beri üzerinde çalıştığı film için; “Şehrin sesini duyurmaya çalıştık ekip olarak. Karakterlerin insan olduğu bir dram değil bu film. Çatışmalar insanlar arası değil. Şehirle ana karakter arasındaki ilişkiyi anlatmak istedim” dedi. Aynı zamanda mimar olduğunu söyleyen başrol oyuncusu Hüsnü Hüseyin Karşın; “Yaşadığım kent ve çevre beni herkesten daha çok ilgilendiren bir konu. Filmde İstanbul’daki hızlı değişim sürecinde insanların bire bir yaşadığı sorunları dile getirmeye çalışıyoruz” dedi. Filmde İstanbul’un sesi olarak karşımıza çıkan Janset Paçal; “Yaşadığı bütün tahribata, insanların şuursuzluğuna, oraya buraya kazma vurmasına karşın ayakta duran ve 2000 küsur yıldır kendini küllerinden doğarak var eden güzel bir şehrin sesi olmaya çalıştım” diye açıkladı rolünü. ALTIN PORTAKALLI FİLMLER SEÇKİSİ 30 KASIM'A KADAR SÜRECEK Antalya Altın Portakal Film Festivali’nin çevrimiçi sinema platform MUBI ile bu yıla özel işbirliği; Altın Portakallı Filmler seçkisi, büyük usta Lütfi Ömer Akad’ın “Düğün” ve Yavuz Özkan imzalı “Maden” filmiyle sürüyor. MUBI’de 17 Ekim’de Atıf Yılmaz’ın yönettiği “Aaahh Belinda”, 21 Ekim’de Uğur Yücel imzalı “Yazı Tura”, 25 Ekim’de Ben Hopkins’in “Pazar: Bir Ticaret Masalı” ve 31 Ekim’den itibaren de Tolga Karaçelik’in “Sarmaşık” filmlerinin gösterimleri başlayacak ve filmler bir ay süreyle izlenebilecek. 30 Kasım’a kadar sürecek gösterimler için MUBI, abonesi olmayan sinemaseverlere özel olarak mubi.com/antalya adresi üzerinden yapılacak aboneliklere 30 gün ücretsiz deneme süresi hediye ediyor. Antalya Büyükşehir Belediye Başkanı Muhittin Böcek’in başkanlığını yaptığı 57.Antalya Altın Portakal Film Festivali’nin İdari Direktörlüğünü Cansel Tuncer, yönetmenliğini Ahmet Boyacıoğlu, sanat yönetmenliğini Başak Emre üstleniyor. Küçük Salon mülk sahibinin deposu oluyor
Emre Tandoğan ve Elif Arman'ın 2014 yılında İstanbul Kadıköy'de kurduğu bir sahne Küçük Salon. Pandeminin etkisiyle maddi zorluklar yaşayan tiyatrocular evlerini kapatıp 8 yaşındaki kızlarıyla birlikte tiyatronun kulisine yerleştiler. Ancak çok geçmeden, biriken kira borçlarıyla birlikte mülk sahibinin “artık çıkın” uyarısı üzerine Küçük Salon’a da veda etme kararı almak zorunda kaldılar. “Karar kesin. Dönüş yok” diyen salon sahipleri, “Sahnemiz mal sahibinin deposu olacakmış. Bizi mekânsızlaşmaya iten bu süreci olumlu karşılamak için çabalıyoruz. Elbette çalışmaya, üretmeye, sahnelemeye devam edeceğiz” açıklamasında bulundu. BirGün'e konuşan salon sahibi Emre Tandoğan, salonlarını yaşatmak için birçok yol denediklerini ancak tüm çarelerin tükendiğini söylüyor. Tandoğan yaşananları şöyle anlatıyor: “Mal sahibi pandemi sürecinde kira ödeyemediğimiz için 'artık çıkın' diyor. Biz de geleceğe yönelik hiçbir şey vaat edemiyoruz. Çünkü önümüzü göremiyoruz. Geçmişin üzerine gelecekteki borçlarımız çoğalırsa altından hiç kalkamayacağız. Artık belimiz çok büküldü bu 8 ayda.” Salonun kapanmasına 15 gün kala oyunlarını sahneye taşıyacak olan tiyatrocular bundan sonraki süreçte ise oyunlarıyla başka salonlarda var olmayı sürdürmeyi planlıyorlar. Seyirci kapasitesinin 15 kişiyle sınırlı olduğu Küçük Salon'un veda oyunları programı şöyle: ► 10-13 Ekim: Frida ► 16-17-23-24 Ekim: Köpek Kalbi ► 21-22 Ekim: Angina Pektoris. KUMBARACI50’YE CAN VER! Pandemi sebebiyle mart ayından beri kapalı olan ve oyunlarını sahneleyemeyen Kumbaracı50’de başlattığı "Duvarda İzin Olsun" fonlama kampanyası ile tiyatroseverleri destek olmaya çağırıyor. Sahnenin kapanmaması için başlatılan fonlama projesi ile ilgili kampanya detaylarına ve destek platformuna www.kumbaraci50.com üzerinden ulaşılabilir; Kumbaracı50’nin sosyal medya hesapları Instagram ve Twitter üzerinden de kampanyaya dair detaylı bilgi edinilebilir. Altın Portakal’ın galibi belgeseller
Murat Tırpan Bu yıl Altın Portakal’da belgesel kategorisindeki filmlerin oldukça güçlü olduğunu söyleyebiliriz. Uzun metraj yarışmasının aksine belgeselde yarışan filmlerin ‘kötüleri’ bile yenilikçi ve orijinal şeyler yapmaya çalışan işler. Elbette bu genellemeye uymayan filmler de izledik ama sonuçta açıkhava sinemalarında belgesel izlemeyi tercih eden az sayıda sinemaseverin mutlu olduğunu düşünüyorum. Bu yılın öne çıkan ve ödül şansı olan belgesel filmlerini (hiyerarşik olmadan) şöyle sıralayabiliriz: Serdar Kökçeoğlu’nun filmi Mimaroğlu, Zeynep Dadak’ın yönettiği Ah Gözel İstanbul ve Deniz Tortum’un Maddenin Halleri. Bunlara belki Miss Holocaust Survivor ve -ben henüz izleyemesem de- görenlerden aldığım izlenim üzerine Sidar İnan Erçelik’in Rüzgar Tayı’nı da ekleyebiliriz. MADDENİN HALLERİ’NDE ETKİLEŞİM YÜKSEK Mimaroğlu daha önce seyirci önüne çıkmış bir film. Kökçeoğlu, müzisyen İlhan Mimaroğlu’nun hayatına yine onun müziğinin ve yaklaşımının tonunu kaybetmeyen bir sinematografi ve anlatım diliyle bakmaya çalışıyor. Çok enformatik olma yoluna gitmeyip tamamen Mimaroğlu’nun düşünsel ve duygusal hattında ilerlemeyi tercih eden güçlü bir film bu. Öte yandan Zeynep Dadak filmi Ah Gözel İstanbul’da Ermeni entelektüel Eremya Çelebi Kömürciyan’ın 1660’larda kaleme aldığı 17. Asırda İstanbul Tarihi isimli seyahat kitabındaki rotayı bugünün İstanbul’unda takip ediyor.  Filmde şehrin farklı semtleri ve mekânlarındaki fiziksel ve ruhsal değişime anlatım tekniklerindeki değişim de eşlik ediyor. Dadak’ın filmi Bahtinci anlamda bir tür “polifonik metin” olmasıyla değerli. Tüm bu farklı mekânlar, anlatım yöntemleri ve teknikler filmi dağıtma ve biraz “fazla” olma riski taşısa da bir zamanların bu altmış kapılı şehri de zaten artık biraz “fazla” değil mi? Deniz Tortum’un Maddenin Halleri adlı filmi ise Portakal’da izleyen herkesi etkileyebilen nadir filmlerden biri. Hatta Cerrahpaşa’da geçen ve çekimleri uzun süreye yayılan bu film içerdiği izlenmesi zor sahnelerden dolayı bazılarını biraz fazla etkileme riskine sahip. Maddenin Halleri sağlık çalışanlarıyla, tıpla, bedenlerle, ölümle ilgili sinema dili çok güçlü ve ne yaptığını iyi bilen gerçekçi-deneysel bir çalışma. KISALARIN ÇOĞU CESUR DAVRANMIŞ Kısa filmler cephesinde ise sanki geçmiş yıllara göre ‘biraz’ daha zayıf bir seçkiyle karşı karşıyayız. Tüm filmler prodüksiyonel açıdan sağlam, dertlerini anlatma konusunda maharetli ama çoğu pek çarpıcı değil. Ama kısa filmlerle ilgili dikkatimi çeken ilginç bir saptama yapmak istiyorum burada. Altın Portakal’daki uzun metraj filmlerin dramalarına ve film dillerine baktığımızda dün yazdığım gibi distopik ve karamsar bir havanın hâkim olduğunu görüyoruz. Filmlerde bu dünyayla baş etmek için farklı çözümler de mevcut. Ancak ilginç olan uzun metrajların hiçbirinde bu tabloda cinselliğin ve çıplaklığın yer almamasıydı. İnsanlar İkiye Ayrılır ve Hayaletler’deki iki küçük öpüşme sahnesi dışında cinsellik ilginç bir şekilde bu tablonun dışında kalıyor, belki de çoğunda özellikle bırakılmış. Kısa filmlerin çoğu ise bu konuda cesur davranıyor, anlatıların çoğunda cinsellik meselenin bir parçası. Bunda elbette kısa filmcilerin birçok açıdan kendilerini daha rahat ve özgür hissediyor olmasının etkisi olmalı.  Kısa filmlerde anneyle ilişkiler, genç kızlık halleri ve aile olma mefhumu başat konulardan. Filmlerin prodüksiyon ve oyuncu kaliteleri yüksek ama bahsettiğim gibi yaratıcı kısa filmler açısından zayıf bir yıl yaşıyoruz. Bu yüzden bu yılın ödülünün kime gideceği gerçekten merak konusu. İzlediğim filmler arasında Murat Uğurlu’nun yabancı korkusuna mizahi ve orijinal ama aynı zaman estetik bir yorum getiren Tapınak, Ayris Alptekin’in “rahat” bir kızın bir tür büyüme anına kamerasını çeviren Ondan Bahsetmiyorum, Haydar Taştan’ın çaresiz bir erkekliğin çıkışsızlığını başarıyla anlatan Cengiz adlı filmleri favorilerim. Buna belki Irmak Karasu’nun Mamaville’ini de ekleyebiliriz.  Punk müziğin Türkiye’deki temsilcilerinden Ayı Murat: Yaptığımız müzik sokaktaydı
CİHANGİR KÖROĞLU Pandemi süreciyle beraber birçok iş alanı sekteye uğrarken sanat dünyası da bu süreçten en fazla etkilenen sektörlerden birisi oldu. Tiyatroların, konserlerin yasaklandığı bir dönemde sanatçıların geleceğe dair endişeleri var. Bu yasaklar elbette ki birçok müzisyeni etkilerken amatör gruplar, no- name gruplar ve popun dışında kalmış belli bir kitleye hitap eden gruplar için bu süreç daha da zorlu. 2000 yılının başlarında müzik hayatına başlamış olan, Türkiye Punk müzik gruplarından The Ayılar’ın solisti ve kurucusu Ayı Murat’la, punk müzik kültürüne, Türkiye müziğinin geleceğine ve kendi hayatına dair konuştuk. Defalarca kez sorulmuş olan “Neden Ayı Murat?” sorusunun yanına ‘’Ayı Murat ne yapar?’’ sorusunu da ekleyerek başlamak istiyorum? Evet, yaptığımız işten çok adımız merak ediliyor. Bunu da normal karşılıyoruz artık. Elbette ayılık kabalık ve cüsselerimizden kaynaklı bir şey değil. Tabii yine çok minyon sayılmam. Ayı kelimesinin adımın önüne gelmesi de The Ayılar grubunu benim kurmamdan ve başından beri grubun içinde yer almamdan doğru olduğunu düşünüyorum. Önceleri sadece etiket gibi yapıştı diyordum ama artık marka gibi bir şey oldu. Sokakta birisi Murat dediğinde bakmıyorum, ayı denildiği zaman “Efendim abi” diyorum. Ayı Murat ne yapar kısmına da gelecek olursak, aslında su ürünleri mühendisiyim. Tabii bunun ülkemizde pek karşılığı yok. Avrupa’da bilim insanı olarak tanıtılan meslek, ülkemizde “Abi hangi marka su içelim” gibi espri sanılan sorulara sıkışıyor. Grubun yanı sıra, çiftçilik, hurdacılık ve tekstil işiyle uğraşıyorum. Punk gruplarının kendi ürünlerini yapamadıkları yerde ben üreteyim onlar buradan para kazansınlar, sonra o kazançla albüm yapsınlar, stüdyoya girsinler diye bir marka kurdum. Bu da punk alt kültürünün bir parçası. Ne iş yapıyorsun diye soranlara ise bazen işsizim bazen hurdacıyım bazen çiftçiyim diyorum ama sanatçıyım diyemem kendimi tam olarak öyle görmüyorum. Tek bir cevabım yok buna.  'TARZINI YUMUŞATANLAR KAYBETTİ' Yaptığın müziğin 2000 başlarında bir karşılığı oldu. Sizinle beraber müzik yapıp daha sonrasında bu tarzdan uzaklaşan ve kariyeri yükselen isimler de var. Bu uzaklaşmalara, punk müziğe ve size kattıklarına dair ne demek istersin? Grubu 2003’te kurduk. İlk konserimizi de 2004 yılında verdik. O zamanlar alt kültür daha bir alt kültürdü. En azından yaptığın müzik, giydiğin kıyafet ‘’Instagram dünyasından’’ daha bir uzaktaydı.Yani sokaktaydı. Konserlerimizin afişlerini tek tek kendimiz sokaklara asardık. 2010’lara gelindiğinde punk daha aktif oldu. Yabancı gruplar geldi beraber çaldık, kaliteli organizasyonlar yapılıyordu. Yurt dışına gidip dinleyeceğin grupları Türkiye’de dinleme fırsatı bulduk o yıllarda. Tabii bizimle beraber birçok punk grubu vardı. Yıllar geçtikçe kimisi daha keskinleşti, kimisi daha yumuşadı. Elbette bu kültürden kopmadılar. Şöyle bir gerçek var tarzını yumuşatanlar kaybetti. Çünkü taviz verdiler. Taviz verilen bir iş de samimi olmaz. Ben daha fazla dinleneyim, ünlü olayım hevesiyle hareket edersen büyük risk almış olursun. Senin yaptığın müzik bir alt kültüre, belli bir gruba hitap eden müzik. Punk dinleyicisi dünya genelinde çok az. Hiçbir zaman da popüler olan bir tarz olmadı. Herkesin dinleyebileceği ve yapabileceği bir müzik değil. Türkiye’de de bazı gruplar bunu reddedip farklı şeyler denediler ve kayboldular. Bir punk grubunun klibinde solist kafasından aşağı süt döküyor. Bu kültürün içinde böyle şeyler yok. Kazanan tek grup sanırım Gökhan’lar oldu. (Athena) Punk kültüründen gelip popüler olan nadir gruplardanlar. İyi müzik yaptılar ancak popülist işlerin içinde çokça yer aldılar. Şunu da ekleyeyim, yerli gruplar için çeşitli kolektifler kuruldu. Mesela ‘’Vargazım Kolektif.’’ Bunlar konserler, etkinlikler ayarlamaya çalıştılar. Yurtdışından gruplar geldi, yerli gruplar çalacak yer buldular ve iyi bir dinleyici kitlesi oluştu. Şimdi yurtdışından grup getirmek zor. Özellikle ekonomik açıdan. O zaman gruplar fedakârlık yapıyordu, Türkiye punk sahnesine hediyemiz olsun diyorlardı. Bize de ayrıca faydaları oldu. Bunun sayesinde Avrupa turnesi yaptık. Normal şartlarda hayalden öte gitmeyecek bir şeydi bizim için. Ve bunu punk müzik üreterek yaptık. Türkiye’de müzik dinleme alışkanlığı değişti. Neredeyse tamamen hip-hop ve elektronik pop şarkılar üretiliyor. Bu değişime dair ne söylemek istersin? Hip-hop ve punk aynı kökenden çıkan iki tür. Sokağın müziğinin yanı sıra politik nüveler taşıyan, fikirleri ve derdi olan iki tarz. Ancak trap müziğin rap müziğe entegre olmasıyla iş bu dertlerin ötesine gitti. Markaların, uyuşturucunun, paranın ve gösterişin daha fazla öne çıktığı ürünler ortaya çıktı. Bize bile gelen kişiler oldu ‘’abi arabada dinlenecek müzik yapmak istiyorum’’ diye. Akıl alır gibi değil. Ortaokulda en son flüt çalmıştır, görüyor televizyondan ve ben de ‘’rap yapıyım’’, ‘’ünlü olayım’’ diye müzik üretmeye çalışıyor. Bizim gibi yıllarını müziğe vermiş insanların bir tanesi ünlü olayım diye kendini kasmıyor. Üretmekten öte direkt tüketme amacıyla hareket edince bu dinleyici kitlesini de etkiliyor. Rap kültüründen uzak bambaşka sosyal medya odaklı bir tarz gelişiyor. Bir dönemInstagram’da her gün yeni bir şarkının klibinin tanıtımı yapılıyordu. Müzik üretmek bir günlük bir şey değil. Bu kadar hızlı olan üretimde kaliteli iş beklemeye de gerek yok gerçi. Bunları kıskandığım için söylemiyorum (gülüyor) bizim kulvarımız bu zaten. Biz punkçıyız geride kaldık diye düşünmüyoruz ama bir pop kanalında da klibimiz mi yayınlanacak? MİTİNGLERE İZİN VERİLDİ, KONSERLER YASAKLANDI Pandemiyle beraber Türkiye’nin müzik geleceği sence nasıl olacak? Ülkenin müzik geleceğini tahmin etmek zor değil artık. Pandemiyle beraber herkes evinde müzik yapmaya, üretmeye başladı. Akustik ve elektronik müzik ön plana çıktı. Rock grupları bile akustik üretimler yapıyorlar. Sadece müzik değil klipler bile evlerde çekiliyor. Hip-hop, rock, punk bunlar performans müziği yani arabada, evde dinlersin ama seyircili bir ortamda sahnede çalmak, dinlemek daha farklı bir hava yaratır. Şimdi bir bir bu alanlar da yasaklanıyor. Biz en son Ekim ayında konser verdik. Gelecek planlarımız da tek tek sekteye uğradı. Bundan sonra sahne şansı bulabilecek miyiz bilmiyorum. İktidarın bu sürece dair uygulamalarını da anlamak zor. Haziran ayıyla beraber normalleşme adı altında birçok şeye izin verildi. Kontrol noktalarının ne kadar zayıf olduğunu şimdigörüyoruz. Mitinglere, camii açılışlarına ve düğünlere izin verilen yerde, açık hava konserleri, tiyatrolar yasaklandı. Bu yasakların virüs tedbiri dışında iktidar zihniyetinin bir sonucu olduğunu düşünüyorum. E bunların sonucunda da sanat alanları daraldıkça gruplar dağılmaya, tiyatrolar kapanmaya başlayacak.  ‘IRKÇI BİRİNE ASLA ÜRÜN YAPMAYACAĞIM’ Uzun süre İstanbul’da yaşadıktan sonra Manisa’ya yerleştin ve çiftçilik, hurdacılık yapmaya başladın. Bu kararının arkasında ne vardı ve gelecek planların neler? İstanbul’da her anlamda yorulduğumu fark ettim. Artık kendime bir şeyler katamaz bir duruma geldiğimi fark edince oradan ayrılmak istedim. Hayatımı eskitmek istemedim. Manisa’da kendimi yeniden keşfettim diyebilirim. Üretim yaptıkça motivasyonum yükseldi. Ben alıştım bu hayata ama insanların her yeri dövmeli birinin traktör üstünde tarla işleriyle uğraşmasına alışması biraz zaman aldı. Eğlenceli şeyler biriktirdim. Gelecek planlarına dair de her şeyi önümüzdeki süreç belirleyecek müzik anlamında. Pandemi burada belirleyici şey. Grubu toplamakta zorlanıyoruz, akustik şeyleri denemem noktasında öneriler alıyorum ama onu istemiyorum. Biz bir grubuz. Ali Can, Cihan ve Mete olmadan olmaz. Alt kültürden sapmadan tekstil işini yapmaya devam edeceğim. Kalkıp bir nazi grubuna veya ırkçı birilerine asla ürün yapmayacağım. Hurdacılık ve çiftçilik de fırsatlar uygun oldukça yapmaya devam edeceğim işler. ‘EŞİT BİR DÜNYA YARATMALIYIZ’ Kendinize has politik refleksleriniz var. Punk kültürü siyasetle hep iç içe midir? Yoksa bu özel bir durum mu? Punk politik bir alt kültürdür. Tabii ki bunu punk’ın tamamı için söylemek mümkün değil. Apolitik punk grupları da mevcut bunlar sadece sokak müziği yapan ekipler. Vegan, anti-militarist, anarşist, anti-kapitalist gruplar daha yoğun bunlar anarko punkçılar olarak bilinir. Biz de anarko punk olarak geçsek de skinheads tarza daha uygun müzik yapıyoruz. Dazlak kültürünün bir parçası bu da. Tabii dazlak denilince akla neo-nazi’ler geliyor. Burdan doğru tüm dünya ön yargılı dazlaklara. Ancak bir dazlağın illa nazi veya anti faşist olması gerekmiyor. Apolitik de olabilir. Fakat skinheads kültürünün doğuşu politiktir. 60’lar da Afrikalı abiler Avrupa’ya geliyorlar ve orada reggea ve ska tarzı birleştirerek müzik yapmaya başlıyorlar. Ve fabrikalarda çalışan dazlaklar bu müziği seviyorlar. Tabii bu karşıtlığını da oluşturuyor. Neo-nazi dazlaklar da gelişen antifa dazlaklarının tam karşısında yer almaya başlıyorlar. Bir nevi nazi politikalarının paramiliter gücü oluyorlar. Tamamen ekonomik vs. anlamda desteklenen hatta müzik grupları yaratılan bir süreç başlıyor. Nazi dazlakları bu şekilde güçlenmeye başlayınca Antifa dazlaklar da insanların kafasındaki ön yargıları kaldırmak için ‘’her dazlak nazi değildir’’ kısaltması olan SHARP’ı yaratıyorlar. Biz de savaş karşıtı, uyuşturucu karşıtı, antifaşist ve ırkçılığa karşı insanlarız. E bu da müziğimize yansıyor tabii. İnsanların ötekileştirilmediği eşit bir dünya yaratmalıyız. Menajerimi Ara: Yaşıyormuş gibi yapabilenler
Türkiye’de televizyonda yayınlanan en doğru dizi Menajerimi Ara. Fransız yapımı bir dizisinin uyarlaması olan yapımda Ahsen Eroğlu, Barış Falay, Canan Ergüder, Fatih Artman, Ayşe Nil Şamlıoğlu, Deniz Can Aktaş yer alıyor. Ünlü oyuncular ve onların menajerlerinin yaşadıkları hayali bir dünyada geçen dizinin ana hikayesi, yan hikayelerle birbirlerini destekleyen şekilde yavaşça açılmaya devam ediyor. Bölümler orijinalinden çok daha uzun sürdüğünden, dizi yedi bölümde neredeyse orijinalinin ilk sezonunu kullandı, bu yüzden nasıl uzun soluklu olacak henüz kestiremiyorum. Türk dizilerinin üzerindeki, uzun süre laneti yüzünden iyi yerlere gelebilecek ve seyirci çeşitliliğini arttırabilecek potansiyeldeki diziler sadece bu sebepten kaybolup gidiyor. Örneğin bu kaliteli dizi düşüşte olan reytingleri hak etmiyor. ROLÜNÜN POZUNU VERENLER Elbette Diderot’nun 1773 yılında kaleme aldığı Paradoxe sur le Comêdien isimli çalışmasının üzerinden yani oyuncunun karakteri ile özdeşleşmesi konusundaki önemli bu ilk görüşlerin üzerinden çok sular aktı. Ve günümüzde her oyuncu kendi eğitim disiplininde ve iç dünyasında birer teknik geliştirdi. Ancak şunu söylemeliyim Türkiye’de televizyonda yayınlanan dizilerde izlediğimiz performansların çoğu oyunculuk değil. Seyircinin izlerken büyülendiği çoğu durumu oyuncuya mal etmesinin yanlış olduğunda hemfikir olmalıyız. Bu büyüyü sağlayan şey bir sihirbazlık aslında. Kaldırın ağır dram yüklü müziği, ağır çekimi, geriye pek bir şey kalmaz. Kısacası sadece rolünün pozunu vererek kameraya oynayanların el üstünde taşındığı dizi sektörü bu sihirbazlık ve hızlı çekim süreciyle gerçek oyunculuğu öldürmekte. ROLÜNÜN HAKKINI VERENLER Uzun süren bölüm süresine rağmen beni yedi bölüm boyunca Menajerimi Ara dizisinde tutan sebep Dicle karakterini canlandıran Ahsen Eroğlu ve onun el değmemiş hissi veren oyunculuğu oldu. Onun oyunculuğunda, kendiliğinden bir Meisner tekniği gördüğümü düşünüyorum. Bunu en son, Yeşim Ustaoğlu’nun Tereddüt filminde genç oyuncu Ecem Uzun’da hissetmiş ve ondan da çok etkilenmiştim. 80’li yıllar New York’unun sanat çevresinde yaşamış ve üretmiş bir sanatçı olan Sanford Meisner’den ismini alan bu tekniğin ilkelerinden en önemlileri; Oyuncu, dürüst bir şekilde davranır yani odak noktasında kendine yer vermez ve yaptığı işe odaklanır. Hayali koşullara uyarak kendisi gibi davranır. Belki yanılıyorumdur ama Ahsen Eroğlu’nun her sahnesinde işte bu ilkelerin izlerini görmekteyim. Stinespring “Just Be Yourself:...” çalışmasında konu ile ilgili çok güzel bir inceleme sunmakta, oyuncu adaylarının bu okumayı yapması veya en azından 1990 yapımı Sanford Meisner -Theatre’s Best Kept Secret belgeseli izlemeleri çok iyi olur. Bu teknikle eğitim gören oyunculardan bazılarını Naomi Watts, Tom Cruise, Diane Keaton, Christoph Waltz olarak sayabilirim. DİCLE’Yİ TAKİP ET Sinemacı olma hayaliyle İstanbul’a gelen ve kendisine menajerlik ajansında asistanlık işi bulan, ego, hırs, şöhret ve para hırsıyla çevrili bir dünya içinde, karakterinden ödüm vermeden tek başına ayakta kalma mücadelesi veren Dicle’nin ana hikayesi, psikopat karakterlerden, silahlardan, metalaşan kadın imgelerinden, töreden, kadına şiddetten, ajitasyonlardan bıkmış tükenmiş seyirciye derin bir nefes aldıracak türden. Dizi sektörünün arka planını da güzel yansıtan dizide, set çalışanlarına saygısızlık yapan partnerine tepki koyan Deniz Can Aktaş, yan yollara sapmadan ayakları üzerinde durmaya çalışan eğitimli, dürüst ve zeki bir genç kadın Ahsen Eroğlu, özgürlükçü güçlü bir kadın olarak Canan Ergüder, Yeşilçam kokan ağırbaşlı biri olarak Ayşe Nil Şamlıoğlu, entelektüel sinema aşığı olarak Fatih Artman, başarı için her şey mubahtır mottosuna rağmen kötülüğün sınırlarını da çizmiş biri olarak Barış Falay’ın oyunculuklarıyla Menajerimi Ara televizyonda kendini kaliteli bir yere pinlemiş durumda. Baba ve kız ekseni içinde Dicle-Kıraç, aşk, dostluk ekseni içinde Dicle-Barış hikayeleri her hafta seyirciyi sürükleyen ve merakta tutan hikaye aksları. Keşke Dicle ve Feris aksı daha da güçlense demek istiyorum bu noktada. O iki kadının ilişkisinin çok iyi bir şeye everileceğini düşünüyorum. Her hafta ağırlanan konuk ünlülerin hikayelerinin ana akslarla dramatik olarak bağını koparmamasını, kaba saba paragöz dizi yapımcısı karakteri arkasından herkesin sövmesini, star bir oyuncunun inzivaya çekildiği yerden verdiği mesajları çok sevdim. Karakterlerin iyice oturduğu dizi, bu derinleşmeleri harcamazsa, uzun bakışmalar ve anların gerçek ötesi uzatmaları törpülenirse, dijital platform dizisi kalitesinde bir dizimiz olur televizyonlarda. Yönetmen Zeki Demirkubuz’un yayınevine verdiği senaryolar kayboldu
'Masumiyet', 'Üçüncü Sayfa' ve 'Kader' gibi filmlere imza atan yönetmen Zeki Demirkubuz, yayınevine verdiği senaryolarının kaybolduğunu açıkladı. Senaryolarının kaybolduğunu sosyal medya hesabından duyuran yönetmen, "Dava açılılacak ve failler netleştiğinde ifşa edilecek" ifadelerini kullandı. Demirkubuz ayrıca, 2015 yılında çektiği 'Bulantı' filminin senaryosunun cilt halinde eline geçtiğini belirterek, takipçilerinde benzer durumlarda kendisine ulaşmalarını istedi. Demirkubuz, şunları söyledi: "İnsani bir nedenden dolayı kayıp senaryolarla ilgili tweet'i siliyoruz. Ama konu kapanmış değil, iç etme ya da hırsızlık geçerli. Dava açılacak ve failler netleştiğinde ifşa edilecek. Buna benzeyen 6 cilt hakkında bilgisi olanlar buraya haber yazabilir." İnsani bir nedenden dolayı kayıp senaryolarla ilgili tweet'i siliyoruz.Ama konu kapanmış değil, iç etme ya da hırsızlık geçerli.Dava açılılacak ve failler netleştiğinde ifşa edilecek.Buna benzeyen 6 cilt hakkında bilgisi olanlar buraya haber yazabilir. İnfo@zekidemirkubuz.com pic.twitter.com/Hfv9WzDOds Arka Sokaklar'ın Rıza Baba'sı Zafer Ergin: İnşallah 15 yıl daha devam ederiz
Hande Yener'in albüm kapağı İran'da sansürlendi
Altın Portakal'da film gösterimleri sona eriyor
Antalya Büyükşehir Belediyesi ev sahipliğinde Kültür ve Turizm Bakanlığı’nın katkılarıyla 57. kez düzenlenen Antalya Altın Portakal Film Festivali, yarın akşam düzenlenecek Kapanış ve Ödül Töreni ile sona eriyor. Ulusal Belgesel Film Yarışması ve Uluslararası Uzun Metraj Film Yarışması’nın gösterimlerinin dün tamamlandığı festivalde, Ulusal Uzun Metraj ve Kısa Metraj Film Yarışması’nda son gösterimler bugün yapılacak. ULUSAL YARIŞMA EKİPLERİYLE SORU-CEVAP Orçun Benli’nin 90’lı yılların siyasi atmosferinde ve faili meçhullerin gölgesinde gelişen psikolojik gerilim türündeki filmi “Gelincik” filminin söyleşisi 11.00’da; yıllar sonra Türkiye’ye dönen bir adamın aile yadigârı evini kurtarma mücadelesini anlatan Tankut Kılınç imzalı “Dersaadet Apartmanı” filminin söyleşisi 12.30’da film ekiplerinin katılımıyla Muammer Brav moderatörlüğünde AKM yanındaki Basın Merkezi’nde gerçekleşecek. “ÇATLAK” VE “FLAŞBELLEK” ANTALYA’DA Fikret Reyhan’ın iç içe geçmiş ekonomik çıkarlarla yaşayan aile bireyleri arasında gizli kalmış çatışmalar üzerine kurduğu “Çatlak” 19.20’de; Derviş Zaim’in Suriye’de yaşanan drama dikkat çektiği, gerçek bir hikâyeden uyarlanan “Flaşbellek” 22.00’da Yıldızların Altında 1 açık hava sinemasında film ekiplerinin katılımıyla izleyiciyle buluşacak.  ULUSAL KISA METRAJ FİLM YARIŞMASI GÖSTERİMLERİ SONA ERİYOR Ulusal Kısa Metraj Film Yarışması kapsamında Mahsum Taşkın’ın “Binbir Gece Masalları”, Haydar Taştan’ın “Cengiz”, Can Deniz Atıcı’nın “Kara Kutu”, Burcu Görgün Toptaş’ın “Kırk Mum”, Esme Madra’nın “Sarı, Siyam, Kanocular ve Ev Sahibi” ve Malaz Usta’nın “Sürgünde Bir Yıl” adlı kısa filmleri 19.20’de Yıldızların Altında 3 açık hava sinemasında ücretsiz olarak sinemaseverlerle buluşacak. Film gösterimi sonrası film ekiplerinin katılımıyla söyleşi gerçekleşecek. ÇEVRİMİÇİ SÖYLEŞİLERİN KONUĞU PELİN ESMER Altın Portakal Sinema Okulu kapsamında yönetmen ve yapımcı Haşmet Topaloğlu moderatörlüğünde yönetmen-senarist Pelin Esmer ile “Belgeselden Kurmacaya - Kurmacadan Belgesele” başlığı altında gerçekleşen söyleşi, festival YouTube kanalında olacak. ALTIN PORTAKALLAR YARIN SAHİPLERİNİ BULACAK Festival son gününe, Fikret Reyhan’ın yönettiği “Çatlak” filminin 11.00’da gerçekleşecek söyleşisiyle başlayacak. Saat 12.30’da ise Derviş Zaim ekibiyle birlikte “Flaşbellek” filminin söyleşisi için Basın Merkezi’nde olacak. 57. Antalya Altın Portakal Film Festivali’nin Kapanış ve Ödül Töreni, Habertürk ekranlarından canlı yayınlanacak. FESTİVALDE DÜN NELER YAŞANDI? Antalya Altın Portakal Film Festivali’nde 7 Ekim akşamı gösterimi yapılan “Hayaletler” filminin söyleşisi yönetmen Azra Deniz Okyay, oyuncular Nalan Kuruçim, Dilayda Güneş, Beril Kayar ve Emrah Özdemir ile yapımcı Dilek Aydın’ın katılımıyla gerçekleşti. 2014 yılında yazmaya başladığı filmi halı dokur gibi yaptığını söyleyen yönetmen Azra Deniz Okyay; “Ülkenin değişimiyle birlikte her seferinde farklı bir renk ve dinamik girdi filme. Ama kendi matematiğim ve kendi tanıdığım hikâyeleri betimlemek benim için nefes almak gibi oldu. Genç bir yönetmen olarak bir şeyleri deneyerek yaptım bu filmi” dedi. Filmde İffet karakterine hayat veren Nalan Kuruçim ise; “Azra ile kadın temsilini çok konuştuk. Senaryodaki İffet benim çok yabancı olduğum bir kadın portresi değil. Kadınlar olarak çok çıkışsızız, ben de böyle bir kadını oynuyorum. Biraz daha yüzümüzün gülmesini ben de temenni ediyorum” dedi. Beril Kayar, “Hayaletler”i kadınların edilgen olmadığı ender filmlerden biri olarak tanımlarken, Dilayda Güneş; dansla kendini ifade edebileceği bir projede yer almaktan duyduğu mutluluğu dile getirdi.  İNSAN DOĞASI ÜZERİNE BİR FİLM Tunç Şahin’in izleyiciye insan doğası, kabuller, arzular ve sistem üzerinden heyecan verici bir hikâye sunduğu “İnsanlar İkiye Ayrılır” filminin söyleşisi yönetmen Tunç Şahin, yapımcı Ersan Çongar ile oyuncular Pınar Deniz ve Nezaket Erden’in katılımıyla gerçekleşti. Tunç Şahin; “Ben yola doğrudan sistemi eleştiren bir film yapacağım diye çıkmıyorum. Ama sistemin kendisiyle, çarklarla derdim olduğunda filme yansıyor ister istemez. Bu filmde de ‘bir insan eline telefonu alıp karşısındaki insanın o an çaresiz olduğunu, korktuğunu bile bile nasıl arar’ sorusundan yola çıktım. Onu şeytanlaştırmak yerine onun tarafından bakabilir miyiz diye düşündüm” dedi. Ersan Çongar, filmin pandemi nedeniyle Haziran ayında büyük önlemler altında çekildiğini söylerken Pınar Deniz; “Bu filmdeki bütün karakterler için sevip sevmeme durumunu yaşıyoruz, haklı mı değil mi diye soruyoruz. Filmde en sevdiğim yan da buydu. Senaryoyu okuduğumda ‘Evet, bu filmin içinde olmalıyım, ben Ceren’im’ diye düşündüm” dedi Filmde seyirciyi yanıltmayan tek karakter olduğunun altını çizen Nezaket Erden “Karakterim varoluşuna hiç uymayan bir iş yapıyor. Karakterimin yaşadığı çatışmalar çok hoşuma gitmişti benim, çalışmaya başladıktan sonra daha fazla sevdim” dedi. Antalya Büyükşehir Belediye Başkanı Muhittin Böcek’in başkanlığını yaptığı 57.Antalya Altın Portakal Film Festivali’nin İdari Direktörlüğünü Cansel Tuncer, yönetmenliğini Ahmet Boyacıoğlu, sanat yönetmenliğini Başak Emre üstleniyor. Antalya’da distopya ve dezenfektan bir arada
Murat Tırpan Antalya’da bu yıl filmlere kolonya, dezenfektan kokusu eşlik ediyor. Salgın ortamına inat gösterimler kurulan açık hava sinemalarında sürüyor Altın Portakal’da. Elbette eski coşku yok, izleyicilerin sayısı düşük, röportajlar sönük ve az sorulu geçiyor ama yine de ulusal yarışmasıyla, film forum, film okulu ve diğer tüm etkinlikleriyle festival bu zor zamanlarda hem sinemayla olan ilişkimizi sıcak tutuyor, hem yönetmenlere alan açıyor ve elbette endüstriye destek sağlıyor.  Festival yönetimi salgına karşı elinden gelen tüm tedbirleri almış görünüyor, ama yine de ekipler, biz eleştirmenler ve tüm konuklar çekinerek giriyoruz filmlere ve etkinliklere. Ama sonuçta maskeli halimizden zaman zaman çok sıkılsak, film sohbetlerimiz gayet mesafeli hale gelse de mutluyuz. Film Forum ve Film Okulu gibi etkinliklerin online olarak yapılması -her ne kadar festivalin canlılığını yitirmesine neden olsa da- doğru karar. Öte yandan elbette en üzücü olan mesela ulusal uzun metraj yarışmasındaki filmlerin ne zaman vizyona gireceğinin belli olmaması. Elbette bir de Antalya Belediye Başkanı Muhittin Böcek’in hasta olması festivalin buruk geçmesinin başlıca nedenlerinden.  ‘YENİ DİSTOPİK TÜRKİYE SİNEMASI’  Filmlere gelirsek, şahsen Ulusal Uzun Metraj SİYAD jürisinde bulunduğum için festivalin uzun metrajları hakkında değerlendirme yapmam şu an için doğru olmaz ancak bu yıl öne çıkan bazı temalar, akrabalık bağları üzerine konuşabiliriz sanırım. Burada sinemamızda bir süredir gördüğümüz yeni bir tonun gayet net bir şekilde teşhis edilebildiğini görüyoruz. Yeni bir kavram atalım ortaya ve buna “Yeni Distopik Türkiye Sineması” diyelim buna.  Malum Türk sinemasında son dönem ortaya çıkmaya başlayan ciddi bir distopik ton var, Antalya’da yarışan on iki uzun metraj filmde de bu hemen teşhis edilebiliyor. Distopik derken tamamen türsel bir kavramı işaret etmiyorum, bunu toplumsal ruh halimizi belirleyen bir karamsarlığın tasvirine işaret etmek için kullanıyorum. Bu eğilim elbette anlaşılabilir, distopik evrenlerin sinemamızda sık görülmeye başlanması ülkenin içinde bulunduğu umutsuzluk haliyle, boğuştuğumuz sorunlarla çok yakından ilişkili. Daha önce Yol Kenarı, Körfez, Peri: Ağzı Olmayan Kız, Aden, Son Çıkış, Saf, Kaygı gibi filmlerde gördüğümüz bu tematik aks Antalya’da da başta Erdem Tepegöz’ün Gürcistan’da bir eski santralda çektiği Gölgeler İçinde olmak üzere Azra Deniz Okyay’ın Hayaletler’inde, hatta Tankut Kılınç’ın Dersaadet Apartmanı’nda ve diğer filmlerde farklı anlatım seviyelerinde karşımıza çıkıyor. Özetle Antalya’da hayaletler, hortlaklar, vicdan azabı çeken ve intikam peşinde ve elbette borcunun altında ezilen karakterler dolaşıyor bu yıl. HER ŞEYE RAĞMEN UMUTLU SON  Bu katlanması zor, kasvetli ve fena halde gürültülü distopik Türkiye tarifi, elbette İstanbul ve şehirdeki kentsel dönüşüm ortamı, göçmenler ve ataerkil baskı ortamının sinematografik tasvirinde hayat buluyor. Bu dispotik sinemanın üç ana ekseni var: Ataerkil tahakküm, borçlu olma hali ve kentsel dönüşüm ıstırabı. İnsanlar İkiye Ayrılır, Çatlak, Kumbara ve Hayaletler’in kahramanlarının belirgin bir şekilde muzdarip olduğu bu atmosferi ağırlaştıran, çok iyi bildiğimiz bir ruh hali borçlu olmak. Dozer gürültüleri ve ataerkil bakışlar altında yaşamaya çalışırken bir de borçlu olmanın çıkışsızlığı mevcut. Antalya filmlerinde Hayaletlerin -her şeye rağmen- umutlu sonu, Gölgeler İçinde’deki bilinçlenme anı ve biraz da Reis Çelik’in aşık geleneğine dönmenin erdemini dert eden Ölü Ekmeği dışında çok da mutlu bir son yok.  Türkiye sineması bu dertlerle mücadele etmek için bazı çözümler öneriyor elbette, kumbarayı kırmak zorunda kalan kahramanlardan sistemi kendi oyunuyla yenmeye çalışıp Kuzguncuk’ta bir kafe sahibi olanlara, örgütlenerek baskıya isyan edenlere ya da her zamanki gibi taşraya dönüp iyileşenlere, eve anneye sığınmaya kadar birçok öneri var ortada. Bir de bu karanlık geleceği kahramanlarının geçmişiyle yüzleşip intikam alanları da var, Gelincik’teki, Kar Kırmızı’daki gibi. Ama elbette bir de gece yarısı ortaya çıkıp bizi Hayaletler’e dönüşmeye çağıranlar var.  Bu yeni distopik Türkiye sinemasının meselesi sıklıkla bu, kurtulmak için taşraya dönüp iyileşmeyi mi deneyeceğiz, yapabildiği tek şey birilerinin arabasını çizmek olan insanlar olarak anne rahmine dönüp kendimizi mi koruyacağız yoksa tam aksine annenin Kumbara’sını kırıp borcumuzu mu ödeyeceğiz? Ama yoksa daha punk ve protest bir tavırla bu çok parçalı sorunlarla boğuşurken bir gece yarısı hayaletine mi dönüşeceğiz? Hayaletler sorunun çok parçalılığını ifade etmeye çalışarak buna uygun bir sinemasal yapı kurarken Gölgeler İçinde gözetlenme ve kontrol meselesinde yepyeni bir yerde olduğumuzu gözetleme kameralarını başka bir mefhuma dönüştürerek yapıyor.  Antalya’da iyi olan şu, iyisiyle kötüsüyle sonuçta minimalist Türkiye sinemasının, birbirini takip eden şablonlarının neredeyse sona erdiğini görüyoruz.  İçinde yaşadığımız çağın çok parçalı, bunaltıcı sorunlarını anlatabilmek ve mücadele edebilmek için sinemamızın da yeni anlatım biçimleri ve perspektifler geliştirdiğini (en azından denediğini) görüyoruz. Yarın verilecek ödülleri kim kazanırsa kazansın sinemamızın yeni bir noktaya evrilmekte olduğu ortada. Müzisyenlere tüyolar
Sevgili müzisyen kardeşim bu güzide ülkede madem bu yolu seçtin benden sana bu dar ve zorlu yolda ayakta kalmanı sağlayabilecek sahibinden bedava bilgiler. Hatta bilgi değil de tüyo demek daha doğru olur. Zira bilgiden ziyade çok daha geçerli kabulleri var bu ülkenin. Bu yazıyı okuduktan sonra bir aydınlanma beklentisine falan girme. Hatta müziği çok seviyorsan, yol yakınken vazgeç başka bir makale falan oku. Burçlara bak. Şiir sayfalarına göz gezdir. Transfer haberlerine odaklan. Falan filan… Müzisyenleri bekleyen şartlar durumlar ve tutumlar… >> Madde 1: Anlaşılmayı bekleme. >> Madde 2: Asıl işiniz ne sorusuna alınganlık yapma. >> Madde 3: Durumdan vazife çıkarma. >> Madde 4: Olabildiğince geç evlen. Mümkünse evlenme. >> Madde 5: Hayat arkadaşını bu sektörden seçme. >> Madde 6: Sahnede çalarken arkadaşlarını dinle. >> Madde 7: Müziğin es’lerden oluştuğunu unutma. >> Madde 8: Yaptığın işten keyif al. >> Madde 9: Para kazanmayı bekleme. >> Madde 10: Her bulduğun ezgiyi beste sanma. >> Madde 11: Kitap oku. Film izle. Tiyatroya sergiye git. Arada bir maça da. >> Madde 12: Her gün belli bir zamanını mutlaka müziğe ayır. İster dinleyerek ister çalarak ister düşünerek. >> Madde 13: Karamsarlığa kapılma. Her duygudan şarkı çıkabilir ama umutsuzluktan asla. >> Madde 14: Aşkı farklı bir şekilde anlat. >> Madde 15: Klişe olma. >> Madde 16: Çağa uymaya çalış. Ama duygunu yitirmeden. >> Madde 17: Hayvan besle. Hayvanlara kötü davrananlara sen de kötü davran. >> Madde 18: İktidarla ve muhalefetle arana mesafe koy. Protokollerde yer almamaya çalış. >> Madde 19: Oruç tutmuyorsan iftar davetlerine katılma. >> Madde 20: Olur ya hayır işlerine para harcayacak kadar ünlü olmuşsan bunu gizli yap. >> Madde 21: Abuk sabuk klipler çekme. Mümkünse hiç çekme. >> Madde 22: Arkadaşlarının konserlerine git. Doya doya alkışla. >> Madde 23: El âlem ne der deme. >> Madde 24: Özgür ol. Özgür ol. Özgür ol. >> Madde 25: Görgüsüzlük yapma. Korumalar tutma. Siyah minibüslere binme. >> Madde 26: Ustalarına saygı duy, sahip çık. >> Madde 27: Güvenmediğin hiçbir kimseyle çalışma. >> Madde 28: Menajer olarak anneni, dayını, arkadaşını, teyzenin kızını, ilkokul öğretmenini seçme. >> Madde 29: Duygusal ol ama duygusal davranma. >> Madde 30: Ünlü olmayı hedefleme. >> Madde 31: Bilgisayarla aranjör olmaya çalışma. >> Madde 32: Unutma senin hakkını sadece ve sadece seni dinleyenler verecektir. Parayla takipçi satın almaya, şarkılarının parayla çalınmasına, yapay zekâya, algoritmalara ve de buna aracı olan şirketlere izin verme. >> Madde 33: Kendin ol. Özgün ol. İçinden geleni yap. Kalıcılığı ancak bu getirir. Mış gibi, muş gibi, onun gibi, bunun gibi olmaya çalışma. Çok basit ya… Sadece kendin ol. >> Madde 34: Okumadan hiçbir sözleşmeye imza atma. >> Madde 36: Her zaman ezilenin ve azınlıkların yanında ol. >> Madde 37: Ve de dünyayı değiştirebilecek güç sende. Bunu sakın unutma… Su çürüdü, zaman da…
Marc Chagall zamanı, keman çalan kanatlı bir balık olarak resmetmiş ve “kıyısı olmayan nehir” olarak adlandırmıştı. Artık zaman, o bildiğimiz zaman değil, çok değişti. Durmadan akan, anların birbirini kovaladığı, her anın bir diğerinden farklı, her sabahın yeni ve taze bir başlangıç olduğu zaman yerini, akamayan, boz bulanık, kıvamlı, iğrenç bir sıvıya bıraktı. Giderek, daha fazla çürüyen günlere uyanıyoruz, ağzımızda çürümenin tadı. Tüm durgun sular gibi zaman da çürür. Çürüdü, kokuştu ve sonunda kurudu. Ve zamanın kıyısı var şimdi; kıyısından taşıdıkları molozlarla doldurdular yatağını; yatağında beton binalar yükseliyor. Düşünsenize, bir zamanlar “aynı nehirde iki kez yıkanamazdık”. Şimdi bırakın yıkanmayı, hepimiz aynı beton nehrin içinde sıkışıp kaldık; Marcel Ayme’nin Duvargeçen öyküsünün kahramanı Dutilleul gibi. Dutilleul, birdenbire duvarların içinden geçebilme yeteneği olduğunu keşfeden sıradan biri, bizler gibi. Nasıl oluyor demeyin, duvarlar belki de sadece zihnimizde var; hiç geçmeyi denediniz mi? Dutilleul çekingen bir memurken, duvar geçme yeteneği sayesinde amirleriyle dalgasını geçer, kapatıldığı hapishaneden kaçar ve geceleri yasak aşk yaşar. Artık her ilişki, yasak ilişki değil mi? Yan yana gelmek, yatay bağlarla kudretli bir toplumsal bedene dönüşmek yasaklanmıştır. Yan yana gelmenin, birlikte görüntü vermenin yasak olduğu bedenler var. Yasaklanmış bedenlere dokunmayı hiç denediniz mi? Dokunabilirsiniz; aranızda fiziksel engeller yok; engel zihinlerde. Zihinleri yasalara bağlamışlar, bedenler serbest dolaşıyor; “taşları bağlamışlar, köpekler serbest dolaşıyor” misali. Zihinlerinizi kanun hükmünde kararnamelerden kurtarıp bedenlerle, bedenlerinizle henüz mevcut olmayan bağlar inşa ettiğinizde duvarları geçmişsiniz ve Duvargeçen olmuşsunuz demektir. Asıl zihinlerimiz beton kalıpların içinde sıkışıp kaldı. Beton kalıplar, bedenler ve ruhlar birbirlerine doğru akmasın, birleşerek yeni ve kudretli karışımlar, hayat iksirleri yaratmasınlar diye var. Betonun içine gömülü kederli zihinlerin zaman mevhumu yoktur. Zaman, ancak beton duvarlar geçildiğinde ve yeryüzüne dokunduğunuzda yeniden kazanabileceğiniz bir özellik; yeryüzüyle birlikte akmaya başladığınızda. İşte o zaman, “zaman kıyısı olmayan bir nehirdir” ve Herakleitos’un deyişiyle, “aynı nehirde iki kez yıkanamazsınız”. İki kez yıkanamadığımız zamanın çalkantılı ve pırıltılı sularının aynasına yansıyan imgelerinizi hatırlıyor musunuz? Hatırlamak için kalın kapaklı albümlere siyah beyaz fotoğraflarla notlar düşerdik ve albümlerin sayfalarını hızla çevirdiğimizde hayatımız bir film şeridi, kıyısı olmayan bir nehir gibi akardı gözlerimizin önünden. Şimdi sosyal medyanın sayfalarını parmağınızla ne kadar hızla değiştirirseniz değiştirin, hep aynı sabit, öğrenilmiş, öğretilmiş bakışla karşılaşacaksınız. Artık zaman geçmiyor. Zaman durdu, çürüyor. Sabit bakışlar, çürümüş zamanın göstergesi. Bakışlar, duvarın içinde sıkışıp kalan Dutilleul’un bakışlarıdır. Dutilleul, yine bir gece vakti yasak ilişkisinin odasına gizlice girmek için tam duvarı geçerken yeteneğini yitirir ve duvarın içinde sıkışıp kalır. Duvarın içinde sıkışıp kalan kahramanın neler hissettiğini bilmiyoruz, yazar söylemiyor, okura bırakmış. Duvarların içinde sıkışmanın ne demek olduğunu en iyi biz biliriz. Pink Floyd demişti: “Duvardaki tuğlalardan birisiniz”. Biliyorum, duvar metaforu o kadar çok kullanıldı ki artık size sakız gibi gelebilir; geviş getirmek gibi. Doğru, geviş getiriyoruz; “yutmuş olduğu yiyeceği midesinden ağzına çıkarıp yeniden çiğnemek” (TDK). Aynı mide içeriğini ağzımızda biteviye çiğniyoruz. İşkembeden sallamak, işkembe-i kübradan atmak gibi deyimler de var; işkembe meselesi önemli. Ekranlar geviş getirenlerle dolu; sesler ve parlak sözcükler yanıltmasın sizi; kapatın ekranların sesini; keyifle ya da öfkeyle geviş getirdiklerini net olarak göreceksiniz. Mide asidiyle çürümüş ve kokuşmuş aynı mide içeriği ekranlardan sokağa taştığında, sokak da aynı içerikle konuşuyor, sanki ağızlar tek bir işkembeye bağlı. Duvarların içinde zamanı, artık reflü olarak deneyimliyoruz. Sabahları ağzımızdaki çürük tat, zamanın tadıdır. Altın Portakal Film Festivali'nde heyecan devam ediyor
Antalya Büyükşehir Belediyesi ev sahipliğinde Kültür ve Turizm Bakanlığı’nın katkılarıyla 57. kez düzenlenen Antalya Altın Portakal Film Festivali’nde heyecan giderek artıyor. Ulusal Belgesel Film Yarışması gösterimleri dün akşam sona erdi. Bugün, Uluslararası Uzun Metraj Film Yarışması’nın gösterimleri sona ererken, Ulusal Kısa Metraj Film Yarışması heyecanı başlıyor. “GELİNCİK” VE “DERSAADET APARTMANI" ANTALYA’DA Orçun Benli’nin 90’lı yılların siyasi atmosferinde ve faili meçhullerin gölgesinde gelişen psikolojik gerilim türündeki filmi “Gelincik” 19.20’de; yıllar sonra Türkiye’ye dönen bir adamın aile yadigârı evini kurtarma mücadelesini anlatan Tankut Kılınç imzalı “Dersaadet Apartmanı” 22.00’da Yıldızların Altında 1 açık hava sinemasında film ekiplerinin katılımıyla izleyiciyle buluşacak.  ULUSLARARASI YARIŞMADA SON GÖSTERİMLER Ana Rocha de Sousa’nın İngiltere’deki Portekizli göçmen bir çift üzerinden, sesleri duyulmayan bir kesime ayna tuttuğu, Venedik’ten Orrizonti Geleceğin Aslanı ve Jüri Özel Ödülleri ile dönen filmi “Dinle” 19.20’de; Pamela Tola’nın; kardeşleriyle çıktığı yolculukta gençliğini ve yaşadıklarını yeniden gözden geçiren, evlilik uğruna nelerden vazgeçtiğinin farkına varan 75 yaşındaki bir kadını konu alan komedisi “Çelik Kızlar” 22.00’da Yıldızların Altında 2 açık hava sinemasında izleyiciyle buluşacak. ULUSAL KISA METRAJ YARIŞMASI GÖSTERİMLERİ BAŞLIYOR Ulusal Kısa Metraj Film Yarışması heyecanı başlıyor. Fehmi Öztürk’ün “Bir Annenin Sonatı”, Murat Uğurlu’nun “Tapınak”, Irmak Karasu’nun “Mamaville”, Emre Birişmen’in “Buhar”, Melik Kuru’nun “Biz Bir Aileyiz”, Ayris Alptekin’in “Ondan Bahsetmiyorum” adlı kısa filmleri 19.20’de Yıldızların Altında 3 açık hava sinemasında ücretsiz olarak sinemaseverlerle buluşacak. Film gösterimi sonrası film ekiplerinin katılımıyla söyleşiler gerçekleşecek. ÇEVRİMİÇİ SÖYLEŞİLERİN KONUĞU KIVANÇ SEZER Altın Portakal Sinema Okulu kapsamında sinema yazarı ve akademisyen Ahmet Gürata moderatörlüğünde yönetmen Kıvanç Sezer ile “İlk Filmimi Nasıl Çektim?” başlığı altında gerçekleşen söyleşi, festival YouTube kanalında olacak. FESTİVALDE YARIN Fikret Reyhan’ın yönettiği “Çatlak” 19.20’de, Derviş Zaim’in yönettiği “Flaşbellek” 22.00’da Yıldızların Altında 1 açık hava sinemasında film ekiplerinin katılımıyla izleyiciyle buluşacak. Ulusal Kısa Metraj Film Yarışması kapsamında Mahsum Taşkın’ın “Binbir Gece Masalları”, Haydar Taştan’ın “Cengiz”, Can Deniz Atıcı’nın “Kara Kutu”, Burcu Görgün Toptaş’ın “Kırk Mum”, Esme Madra’nın “Sarı, Siyam, Kanocular ve Ev Sahibi” ve Malaz Usta’nın “Sürgünde Bir Yıl” adlı kısa filmleri 19.20’de Yıldızların Altında 3 açık hava sinemasında ücretsiz olarak sinemaseverlerle buluşacak. Film gösterimi sonrası film ekiplerinin katılımıyla söyleşi gerçekleşecek. FESTİVALDE DÜN NELER YAŞANDI? Antalya Altın Portakal Film Festivali’nde 6 Ekim akşam gösterimi yapılan “Kumbara” filminin söyleşisi yönetmen Ferit Karol, oyuncular Murat Kılıç ve Onur Gökçek, yapımcı Nefes Polat ile sanat yönetmeni Ceyda Yüceer’in katılımıyla gerçekleşti. İnsanın en yakınındaki insana ne kadar yabancılaşabileceği sorusuyla senaryoya başladığını söyleyen Ferit Karol; "Filmdeki mizahi tonlar, film çok ağır ve dramatik olmasın diye değil, çok zor günler yaşayan bir evde bile bir kere kahkaha atıldığını düşündüğüm için var. O yüzden gerçekçi olmasını istedim ve mizahi tonları da ekledim" dedi. Filmin başrolünde yer alan Murat Kılıç ise, "Bir oyuncunun karşısına böyle senaryoların çıkması ve kendini var edebilmesi çok özel bir durum. Filmin dünyasına göre, bir film yönetmen filmi de olabilir, oyuncu filmi de olabilir ama bu film özelinde ikisi iç içeydi diye bir tanım yapabilirim. Ferit, bir oyuncunun yolculuğa çıkarken hiç elini bırakmadığı bir yönetmen diyebilirim" dedi.  "KARAKTER SİNEMASI YAPMAYI SEVİYORUM" Erdem Tepegöz, Gürcistan’da bir maden kasabasında beş haftada çekilen filmi “Gölgeler İçinde“ ile Moskova Film Festivali’nin ardından ilk kez Antalyalı izleyicilerle buluştu. Filmin söyleşisi yönetmen Erdem Tepegöz, yapımcılar Umut Özçorlu, Figen Ermek Özçorlu, oyuncular Selin Kavak ve Ahmet Melih Yılmaz ile uygulayıcı yapımcı Tuğba Akpınar’ın katılımıyla gerçekleşti. Tepegöz, Gürcistan’da beş haftada çekilen filmin hikâye ve prodüksiyon anlamında zorlayıcı olduğunun altını çizerken; "Distopya ve bilim kurgu filmde ana amaç değil aslında, tamamen anlatmak istediğim dilin bir amacı olarak kullanmayı tercih ettim. O yüzden farklı bir tür gibi hissediliyor, bu da hoşuma gidiyor. Amacım aslında bu türü ana dertlerim olan temaların arasına yedirebilmekti. İlk filmim “Zerre” gibi, bu filmim de bir karakter sineması. Ben karakter sineması anlatmayı çok seviyorum ve genelde bir karakterin üzerine hikâyeyi kuruyorum. Filmde de Numan Acar’ın canlandırdığı Zait karakteri ile her şeye şahit oluyoruz. Seyircinin karakterin hep ensesinde olmasını, onunla birlikte keşfetmesini istiyorum" ifadelerini kullandı. "BELGESELLER BİRAZ TAKINTILI KONULARDAN ORTAYA ÇIKIYOR" Serdar Kökçeoğlu’nun efsanevi elektronik müzik bestecisi İlhan Mimaroğlu ve hayat arkadaşı Güngör Mimaroğlu’nun hikâyesini anlattığı “Mimaroğlu” gösterimi sonrası yönetmen Kökçeoğlu izleyicilerle buluştu ve filmin ortaya çıkışını anlattı: "Belgeseller biraz takıntılı konulardan ortaya çıkıyor. İlhan Mimaroğlu da benim genç yaşlarımdan bu yana çok takıntılı olduğum bir isimdi. Mimaroğlu’nun vefatından sonra, keşke bir belgeseli olsa diye düşünüyordum. Güngör Mimaroğlu ile bu düşüncelerimi paylaşınca kendisi bana her türlü desteği sağlayarak bu filmin ortaya çıkmasını sağladı." "RÜZGÂR TAYI" Sidar İnan Erçelik, ünlü jokey Selim ile yerel at yarışçısı Osman ve oğullarını beyazperdeye taşıdığı “Rüzgâr Tayı” gösterimi sonrasında yapılan söyleşiye insanı anlamanın en iyi yollarından birinin atla kurduğu ilişki olduğunu düşündüğünü söyleyerek başladı ve devam etti: "Çünkü atlar tarih boyunca bizim arkadaşımız, kölemiz, işçimiz, her şeyimiz olmuş. Selim, şehirdeki insanın atla kurduğu ilişkinin, canlıyla kurduğu ilişkinin karşılığıyken, Osman bize bir özgür atın yakalanıp, ehlileştirilip, bir bakımdan köleleştirildiğini ve o döngüye sokulduğunu gösteriyor." Antalya Büyükşehir Belediye Başkanı Muhittin Böcek’in başkanlığını yaptığı 57. Antalya Altın Portakal Film Festivali’nin İdari Direktörlüğünü Cansel Tuncer, yönetmenliğini Ahmet Boyacıoğlu, sanat yönetmenliğini Başak Emre üstleniyor. 57. Antalya Altın Portakal Film Festivali, 10 Ekim’de düzenlenecek Kapanış ve Ödül Töreni ile sona erecek. Antalya Film Forum'un ödülleri açıklandı
Antalya Büyükşehir Belediyesi tarafından Kültür ve Turizm Bakanlığı'nın katkılarıyla yapılan 57'nci Antalya Altın Portakal Film Festivali'nin ortak yapım marketi ve proje geliştirme platformu Antalya Film Forum'un kazananları belli oldu. Salgın nedeniyle bu yıl çevrim içi gerçekleşen forumun ödül töreni de çevrim içi düzenlendi. 5- 7 Ekim tarihleri arasında Antalya Altın Portakal Film Festivali kapsamında yapılan ve Olena Yershova Yıldız'ın direktörlüğünde gerçekleşen Antalya Film Forum'da bu yıl beş bölümde 14 proje, toplam 470 bin TL para ödülüyle desteklendi. Antalya Film Forum'da toplam 29 proje, Uzun Metraj Kurmaca Pitching Platformu, Uzun Metraj Kurmaca Work in Progress Platformu, Belgesel Work in Progress Platformu, Sümer Tilmaç Antalya Film Destek Fonu Pitching Platformu ve bu yıl başlatılan Dizi / Kısa Dizi Pitching Platformu kategorilerinde yarıştı.  'BAĞLAR' VE BİLDİĞİN GİBİ DEĞİL'E 30'AR BİN LİRA ÖDÜL  Sekiz projenin yarıştığı Uzun Metraj Kurmaca Pitching Platformu'nda, Bobby Allen, Delly Shriazi ve Dilara Omur'dan oluşan jüri, iki projeye toplam 60 bin TL para ödüllü Uzun Metraj Kurmaca Pitching Platformu Ödülü'nü verdi. Soner Sert'in 'Bağlar' ve Vuslat Saraçoğlu'nun 'Bildiğin Gibi Değil' adlı projelerinin her biri 30 bin TL para ödülü kazanırken; Erman Bostan'ın 'Cadı' adlı projesi Film Standartları Post Prodüksiyon Ödülü'nü kazandı.  'SABIRSIZLIK ZAMANI'NA İKİ ÖDÜL BİRDEN  Çekimleri tamamlanmak üzere olan ya da post prodüksiyon aşamasındaki projelerin desteklendiği Uzun Metraj Kurmaca Work in Progress Platformu'nda ise beş proje yarıştı. Antoine Thirion, Aslı Özge ve Renan Artukmaç'tan oluşan jüri; Aydın Orak'ın 'Sabırsızlık Zamanı' adlı projesine, 80 bin TL değerindeki Uzun Metraj Kurmaca Work in Progress Ödülü'nü ve Başka Sinema Dağıtım ve Promosyon Ödülü'nü verdi. Nazlı Elif Durlu'nun 'Zuhal' adlı projesi, 40 bin TL değerindeki Uzun Metraj Kurmaca Work in Progress Jüri Özel Ödülü'nü aldı.  TRT'DEN 50 BİN LİRA ÖDÜL  Türkiye Radyo Televizyon Kurumu (TRT) bu yıl, bağımsız sinemaya desteğini 50 bin TL değerindeki TRT Uzun Metraj Kurmaca Work in Progress Ödülü ile sürdürüyor. TRT Ortak ve Dış Yapımlar Müdürü Faruk Güven'in açıkladığı ödülde, Kurmaca Work in Progress Platformu'nda yarışan, Erkan Tahhuşoğlu'nun 'Koridor' adlı projesine 50 bin TL destek sunuldu.  BELGESEL SİNEMAYA 60 BİN LİRA DESTEK Antalya Film Forum'un Belgesel Work in Progress kategorisinde 7 proje yarıştı. Projeler Adriek van Nieuwenhuyzen, Necati Sönmez ve Philippa Kowarsky'den oluşan jüri tarafından değerlendirildi. Toplam 60 bin TL değerindeki Belgesel Work in Progress Ödülü'nü, Ahmet Necdet Çupur'un 'Örtbas' ve Ceylan Özgün Özçelik'in 'Cadı Üçlemesi 15+' adlı projeleri paylaştı. Somnur Vardar'ın 'Boşlukta' projesine, Postbıyık Ses Post Prodüksiyon Ödülü verilirken, İdil Akkuş ve Ekin İlbağ'ın yönetmenliğindeki 'Düet' Başka Sinema Dağıtım Ödülü'nü aldı. Belgesel Work In Progress Ödülü 30.000TL: CADI ÜÇLEMESİ 15+  Yönetmen: Ceylan Özgün Özçelik Yapımcı: Armağan Lale@cadiuclemesi @filmegider @FilmadaP pic.twitter.com/cbjjfP4sC8 FORUM'UN YENİ DİZİSİ, KISA DİZİ PİTCHİNG PLATFORMU Antalya Film Forum'un, bu yıl yeni başlattığı platformu Dizi / Kısa Dizi Pitching Platformu'nda 6 proje yarıştı. Bu projeleri; Laurence Herszberg, Sarp Kalfaoğlu ve Veronika Kovacova'dan oluşan jüri değerlendirdi. Serdar Kökçeoğlu ve Levent Çetin'in projeleri 'Berlinist', pilot bölümün prodüksiyonunda kullanılmak üzere 30 bin TL tutarındaki BluTv Dizi / Kısa Dizi Pitching Platformu Ödülü'nü kazandı. Can Evrenol'un projesi 'Kısık Ateşte Pişmiş Kalp'e Color Up Renk Düzenleme Ödülü verildi. Ali Kemal Güven'in 'İstanbul'un Erkekleri' projesi ise Beta Film Uluslararası Danışmanlık Özel Ödülü'nü kazandı.  2 ÖDÜL DE 'GÜNDÜZ APOLLON GECE ATHENA'YA Antalya'da film çekmeyi teşvik eden ve üç yıl önce yaşamını yitiren usta oyuncu Sümer Tilmaç'ın anısına verilen Sümer Tilmaç Antalya Film Destek Fonu Pitching Platformu için bu yıl 3 proje yarıştı. Burak Göral, Müge Özen ve Onur Saylak'tan oluşan jüri, 150 bin TL tutarındaki Sümer Tilmaç Antalya Film Destek Fonu Pitching Platformu Ödülü, Emine Yıldırım'ın yöneteceği 'Gündüz Apollon Gece Athena' adlı film projesine verdi. 'Gündüz Apollon Gece Athena' ayrıca, Fono Film Post Prodüksiyon Ödülü ile de desteklendi. Erşan Kuneri'nin dizisi Netflix'te yayınlanacak
Kumbaracı50 Sahnesi'nden çağrı: Duvarda izin olsun
Türkiye'yi etkisi altına alan Covid-19 pandemisi nedeniyle mart ayından beri kapalı olan ve oyunlarını sahneleyemeyen Kumbaracı50 Sahnesi de kapanma tehlikesiyle karşı karşıya kaldı. Sahne, oyunlarını oynamaya devam etmek ve mevcut ihtiyaçlarını karşılama hedefiyle “Duvarda izin olsun” sloganıyla fonlanma kampanyası başlattı. Kumbaracı50, Covid-19 salgını nedeniyle mart ayından bu yana kapılarını seyirciye kapatmak zorunda kaldı. Kasım ayı itibarıyla sahnesini tüm tedbirleri alarak kısıtlı olarak açacak olan tiyatro, maddi kayıplar nedeniyle kapanma tehlikesi ile karşı karşıya kaldı. Bunun üzerine “Duvarda izin olsun” adıyla bir fonlanma kampanyası başlatan Kumbaracı50, tiyatro severleri destek olmaya çağırıyor. Verilecek destekler kampanyaya özel tasarlanan panoda parmak izine dönüşürken Kumbaracı50’den yapılan açıklamada, “Duvara bırakacağınız parmak izi hem bizlere güç verecek hem de Beyoğlu’nda faaliyet halindeki en eski ikinci tiyatro olan Kumbaracı50’nin bu krizi atlatmasını sağlayacak” ifadeleri yer alıyor. Başlatılan fonlanma projesi ile Kumbaracı50, destek olmak isteyenler için farklı seçenekler sunuyor. Belirlenen miktarlar doğrultusunda destek olabilecek olan kişileri ise bazı hediyeler bekliyor. Başlatılan bu fonlama hareketi ile sahnenin mevcut ihtiyaçlarını karşılaması hedefleniyor. Kampanya detaylarına ve destek platformuna www.kumbaraci50.com üzerinden ulaşılabiliyor. Aynı zamanda Instagram ve Twitter üzerinden Kumbaracı50 sosyal medya hesaplarını takip ederek kampanyaya dair detaylı bilgileri edinmek ve destek vermek de mümkün. KUMBARACI50 HAKKINDA Kumbaracı50, 1993-1999 yılları arasında İstanbul Teknik Üniversitesi’nde temelleri atılan “Altıdan Sonra Tiyatro” ekibinin Beyoğlu Kumbaracı Yokuşu’nda Kasım 2009’da faaliyete geçirdiği tiyatro sahnesi. Kumbaracı50, kısa sürede hem ulusal hem de uluslararası pek çok performans sanatçısını İstanbul seyircisiyle buluşturan önemli mekanlarda biri haline geldi. Grup üyelerinin bireysel birikimleri ve 300’den fazla destekçinin katkılarıyla açılan Kumbaracı50 ürettiği 40 oyun akademisyenler, eleştirmenler ve seyirciler tarafından çok beğenilerek 51 ödüle layık görüldü. Kumbaracı50 Sahnesi 10 yılda, 150’den fazla grup ve 300’ü aşkın oyun ve performansa ev sahipliği yaparak İKSV ve Fringe İstanbul gibi uluslararası festivallerde de 55 binden fazla seyirciye ulaştı. Recep İvedik’le sınır ötesine geçemezsiniz
Işıl ÇALIŞKAN Türkiye’de sinema yazarlığının kıdemli isimlerinden Atillâ Dorsay, ‘Dünyaya Açılan Penceremiz ve Yeni Bir Kuşak’ adıyla yayımlanan 52’nci kitabını yayımladı. Remzi Kitabevi etiketiyle çıkardığı kitap, ‘Türk Sineması 2010-2020’ alt başlığını taşıyor. Usta sinema eleştirmeni, Türk sinemasının son 10 yıldaki serüvenine 180 film eleştirisi ile bakarken, dönemin önemli olaylarına yorumlar getiriyor. Altın Ayı’dan Altın Palmiye’ye ödüller; Türkan Şoray’dan Hülya Koçyiğit’e, Kadir İnanır’dan Mahsun Kırmızıgül’e yıldızlara yaklaşımlar, unutulmaz kayıplar ya da unutulmuş filmler; tartışmalı ödüller; en iyi film listeleri kitapta yer alan bölümlerden. Dorsay ile kitabı vesilesiyle son 10 yılın sinemasına kısa bir bakış gerçekleştirdik. Öncelikle “sinema eleştirmenliği” terimi ile başlayalım isterim. Bir sinema eleştirmeninin hassasiyetleri neler olmalı? Sizce ülkemizde doğru karşılık buluyor mu bu tanım? Ülkemizde aslında her şeye doğru karşılığı buluyor, Batı’ya kıyasla... Adalet, hak-hukuk konuları dışında... Bizde eleştirmenliğin Batı’dan geri olduğunu söylemek zor. Onların bu konuda daha uzun bir geçmişleri, daha çok uzmanlaşmışlıkları ve daha keskin merakları olabilir. Ama bizimki de fena değil. Hassasiyetlere gelince, filmi (sinemayı) tutkuyla sevme, her filme çözülmesi gereken yeni bir bulmaca gibi yaklaşma ve okura o filmi iyice özümseyip anlatma (gerekiyorsa sevdirme) gibi amaçlar olabilir. Kitaptaki 180 film nasıl bir seçkiyle sizin kitabınızda yer buldu? Kitap için 180 film seçmedim. Zaten filmleri görmeye giderken o seçimi yapmıştım, yapmıştık. Sonrası bir ayıklama, bir toz alma, belki çok değersizleri eleyip asıl iyilerini öne çıkarma çabasıdır. Özetle eleştiri aslında kişisel bir çabadır, ama sinemanın bir kitle sanatı olduğu ölçüde, onun da ulaşılabilir, fonksiyonel ve yararlı olması, o kitleyle o film arasında bir köprü kurmaya çalışması önemlidir. Son 10 yılın eleştiri listenize almadığınız Recep İvedik’in ilk 3’e girmesiyle ilgili yorumlarınızı da merak ediyorum… Nasıl bir çıkarım yapılabilir bu filmin bu kadar sevilmesiyle ilgili? O seriyi önemsiyor değilim, ama görmezden de gelmiyorum. Aslında komedi tüm dünyada popüler bir türdür ve çok para getirir. Komediyi ben de çok severim: Zekânın doğal bir dostu olarak... O dizinin özelliği oldukça grotesk (kaba) olması, bol küfür kullanması gibi şeylerdi. Bunlara da karşı değilim: ahlak bekçiliği yapacak halim yok! Ama gittikçe gerçek mizahtan (ki buna zekâ da diyebiliriz) uzaklaştığı da bir gerçek. O zaman ben de bıraktım. Allahtan en çok para getiren filmleri illa da görme zorunluğumuz yok! 10 yılda çıkan filmlerle gişe şampiyonları arasında nasıl bir değerlendirme yaparsınız? Bu ilişkiyi çok önemsemiyorum. Beni asıl ilgilendiren kaliteli film, sanat filmi, dünyaya açılan film denilen yapımların bizde gördüğü ilgi. Ki o da fena gelişmedi: Sadece bizde 120-130 bin seyirciye ulaşan Nuri Bilge filmleriyle... Recep İvedik filmleriyle sınır ötesine bile geçemezsiniz. Elbette Almanya gibi yoğun bir Türk nüfusu olan ülkelerin dışında… NEREDE O ERTEM EĞİLMEZLER Bu 10 yılın sineması için en sevindirici gelişmeyi ve en büyük eleştirinizi bizimle paylaşır mısınız? En büyük mutluluğumuz kuşkusuz en önemli dış ödüller. Kış Uykusu’yla gelen Altın Palmiye (Cannes), Bal’la gelen Altın Ayı (Berlin). Ama onların dışında da birçok yerden de geldi. Hele son yıllarda sanki ödüller yağıyor!... Sanat haberlerini izleyin, görürsünüz. Ve de kitabın adında dediğim gibi, yepyeni bir kuşak geliyor. Örnekleri kitapta bol bol olan... ‘En büyük eleştirim’se basına... Bu olumlu genel gidişe rağmen, eleştiriye verilen yer gitgide azalıyor. Ve onun yerini yoğun bir magazin alıyor. Bunu gerçekten üzücü buluyorum. Sizin listelerinizde genelde başı çekiyor bağımsız filmler. Türkiye’deki izleyicinin bu filmlere bakışıyla ilgili nasıl gözlemler edindiniz? Sinemada genelde bağımlı/ bağımsız film kavramı pek kalmadı. Çünkü özellikle bizde eskinin o büyük yapımevleri, şirketleri, yapımcıları kalmadı. Nerede o Hürrem Ermen’lar, Ertem Eğilmez’ler ve benzerleri? Şimdi her film apayrı bir proje olarak hayata geçiyor. Çok farklı sermaye grupları para koyuyor, kimi zaman dış ülkelerden ve de kurumlardan destek geliyor: ünlü EURİMAGE yardımı gibi... Onun için, tümüyle bağımlı veya bağımsız film ayrımı de pek kalmadı. Ama daha küçük ve mütevazı filmlerin, küçük bütçelerle yapılmış bazen çok cesur, farklı ve özgün filmlerin de belli bir seyirciye ulaştığı bir gerçek. Ve iyi ki de öyle... Seyircimiz bunlara belli ölçüde ilgi gösteriyor. Gerisini de dış satışlar kapatıyor. Sizce bir filmi ne iyi yapar? Benim çok klasik bir tarifim vardır. Yineleyeyim: iyi bir film, konusuna ve hikâyesine en uygun anlatımı gerçekleştiren filmdir.  *** SANATÇISINI TÜKETEN TOPLUMUN KİTABI YAZILIR Kitapta Metin Akpınar’ın gözaltına alınıp koşullu olarak serbest bırakılmasına sitem etmişsiniz. Metin Akpınar Metin Akpınar olmasaydı yine aynı şeyler olur muydu sizce? Metin Akpınar sadece bir örnek. Elbette yaşı ve toplumdaki sevililirlik oranı düşünüldüğüne, zirve bir örnek. Ama kimler açık haksızlıklara uğramadılar, linç edilmek istemediler ki!...Yaşar Kemal’dan Müjdat Gezen’e, Zülfü Livaneli’den Fazıl Say’a, Türkan Saylan’dan Adalet Ağaoğlu’na, Yılmaz Güney’den Neşet Ertaş’a? Bu konuda apayrı bir kitap yazılmalı: “Kendi Sanatçısını Tüketen Toplum” diye... Peki 40 yıllık gözlemlerinize göre politik baskıların sinemaya yansıması nasıl? Eskisi gibi ağır bir sansür yok. Gerçi olduğu yıllarda bile ne cesur, ne muhalif, ne siyasal filmler yapılmıştı. Ama çağımızda bu kadar sert bir devlet sansürü yok. Bunun en büyük nedeni teknolojik devrim. Artık farklı görüşleri, muhalif tavırları, aykırı bakışları ötekine ulaştırmak öylesine kolay ki... Uğraşılıyor gerçi, ama bir sel gibi akan o eleştirel akımları durdurmak mümkün değil. Hayatımızın birçok yönünü etkileyen salgının sinema sektörünü nasıl etkiledi? Sonraki yıllarda dair öngörüleriniz neler? Koronavirüs olayının etkileri yıllarca sürecek gibi. Öylesine bir deprem ki her şeyi sarstı. Lanetli bir çağ bu ve nasıl geçecek, bilmiyorum. Sanat zor dönemlerde hep olduğu gibi yine önemli bir destek, sağlam bir sığınak. Ama onun bile yaradıştan icraya, yorumdan eleştiriye öylesine engelleri var ki... Gerçekten önümüzü göremiyorum ve geleceği bilemiyorum. Ne diyeyim, hayırlısı olur inşallah. Son olarak ciddi bir kalp rahatsızlığı geçirdiniz. Kitapta da “Koronadan kurtulup kardiyolojiye takılmak!” başlığıyla işlemişsiniz. Sağlığınız nasıl şimdi? Evet, bu kitabı ve hemen ardından gelecek bir diğerini. Koronavirüs belasının ilk günlerinden itibaren oturup kotardım. Çok yoğun bir çabayla... Ama araya birden ağır bir kalp sorunu girdi. Tam 6 damarıma by-pass yaptılar. Oysa daha kitaplar için yapılacak işler vardı. Onları da sanırım Tanrı’nın lütfettiği bir ekstra-enerjiyle bitirdim. Şimdi daha iyiyim. Şu günlerde bir son kontrol yapılacak. Bakalım nasıl çıkacak… İnşallah ikinci kitabımın da son rötuşlarını bitirip teslim etmeyi umuyorum. Bu hafta 6 film vizyona girecek
Koronavirüs salgını sebebiyle birçok işletme ile beraber sinema salonları da kapanmak zorunda kaldı. Mart ayında kapılarını kapatan sinemalar, Ağustos’ta kademeli olarak salonlar açılmaya başlandı. Türkiye'deki sinema salonlarında bu hafta 2'si yerli 6 film vizyona girecek. BARBARLARI BEKLERKEN Başrollerinde Oscar'lı oyuncu Mark Rylance, Johnny Depp ve en son Christopher Nolan'ın "Tenet" filminde rol alan Robert Pattinson'un yer aldığı "Barbarları Beklerken" izleyici ile buluşacak. Ciro Guerra'nın yönetmen koltuğunda oturduğu yapım; yayılmacı imparatorluğun sınır kasabasında görevini sürdüren bir sulh yargıcının, isyana hazırlık yaptığı iddia edilen "barbarları" yakalayabilmek için gaddarca bir tutum sergileyen albayın yöntemlerini gördükten sonra imparatorluğa olan inancının sarsılmasını anlatıyor. Venedik Film Festivali'nde yarışan film, Nobel Ödüllü yazar John Maxwell Coetzee'nin aynı isimli kitabından sinemaya uyarlandı. VAHŞİ DOSTUM Gilled de Maistre yönetmenliğindeki "Vahşi Dostum", 10 yaşındaki Mia'nın beyaz bir aslan olan Charlie'yle olan dostluğunu konu ediniyor. Almanya, Fransa ve Güney Afrika ortak yapımı dram türündeki filmin başrollerinde Daniah De Villiers, Melanie Laurent, Langley Kirkwood, Ryan Mac Lennan ve Lionel Newton yer alıyor. ÖLÜ NÖBETİ Keith Thomas'ın yönetmenliğini üstlendiği; Dave Davis, Menashe Lustig ve Malky Goldman'ın rol aldığı "Ölü Nöbeti", gerilim meraklılarının ilgisini çekmeye aday. AİLE HÜKÜMETİ Mehmet Yıldırım, Aslıhan Malbora, Alper Saldıran, Nail Kırmızıgül ve Gülhan Tekin'in başrollerinde yer aldığı "Aile Hükümeti"ni Burak Demirdelen yönetti. Komedi türündeki film; bir köye öğretmen olarak atanan eğitimcinin, akraba evliliklerinin önüne geçmek için bulduğu çözüm sonrasında tüm köy halkının düştüğü trajikomik durumları konu ediniyor. BİR PSİKOPATIN GÜNLÜĞÜ Haftanın yerli korku ve gerilim filmi "Bir Psikopatın Günlüğü"; kaçırılıp öldürülen hamile eşi ve doğmamış çocuğunun intikamını almaya çalışan bir adamın hikayesini odağına alıyor. Samet Başormancı'nın yönetmenliğini üstlendiği filmin başrollerinde Burak Ergün, Elif Çiçek, İsmail Erzurum ve Kerem Kurt oynuyor. BOBOİBOY Nizam Razak'ın yönetmenliğini yaptığı animasyon filmi "BoBoiBoy", bir grup hazine avcısı tarafından kaçırılan arkadaşı Ochobot'u kurtarmak için mücadele veren BoBoiBoy ve arkadaşlarının macerasını konu alıyor. Kadın gazetecilerin nefesi...
Yine yazının itibar gördüğü, yazanın ise kodese tıkıldığı zamanlardı. Londra sokaklarında bir kadın, muhalif bilinen gazete, “London Journal”ın dağıtımcılığını yapıyordu. Kadının adı: Anne Dodd’tu. Arada müstehar isimle gazetesine makaleler yazıyordu. Polis takibiyle yaşıyor, kalabalık ailesine bakma zorunluluğunu ve hastalığını bahane ediyor, uzun cezaevi günlerinin sonunda her defasında emniyetten yakasını kurtarmayı başarıyordu. Özgürlük ve eğitimin paralelliğine sonuna kadar inanıyor, yönetenlerle ilgili gerçeklerden herkesin haberdar olması için elinden geleni yapıyordu. Yaşamı bağımsız düşünce adına yaptığı fedakarlıklarla geçti. Dodd’tan bir kuşak sonra bu defa kadın gazeteci olarak Eliza Haywood çıktı ortaya. Sadece İngiltere’de değil Avrupa ülkelerinde, hatta Amerika’da yazdıkları ilgi gördü. O kadar ki pek çok erkek yazar ona, “aptal, yazmayı beceremeyen kadın” olarak iftira attı. Çıkardığı “Female Spectator” felsefeden coğrafyaya, tarihten matematiğe kadar farklı yelpazede yazılarla çıktı okurun karşısına. Çıkardığı gazetenin bir moda dergisine dönüşmesi için kerelerce baskıya maruz kaldı. Bu kadar aşağılamanın karşısında üstüne bir de, yine polis tarafından gözlenmeyi, takibe alınmayı yaşadı. Hatta defalarca cezaevi gördü. Fransa’da Mme de Beaumer, Journel des Dames’in idaresini devraldığında çevresindekiler gazetenin ürkek bir yönetiminin olacağını düşünüyordu. Beaumer, kısa sürede Paris’teki basın sansürcülerine savaş açtı. Ona göre kraliyet tebası ile kitap polisi misyonunu gerçekleştirmesi yolundaki engellerdi. Her gün Bastille’e atılma tehlikesi ile yaşadı. Dövüşken üslubundan hiç taviz vermeden yoluna devam ederken kadınların ikincil konumuna karşı da isyan bayrağı açtı. Bir süre sonra Hollanda’ya kaçmak zorunda kaldı. Uzun sürgünlük döneminin ardından Paris’e dönüp yeniden gazetesinin başına geçmek istedi. Bunun için de Paris’in ünlü basın sansürcüsü Marin’in karşısına sıradışı bir şekilde çıktı. Erkek kıyafeti giymişti, kafasında geniş bir şapka, belinde uzun bir kılıç vardı. Bu defa da Marin onu kamu ahlakını rencide eden biri olarak lanse etmeye çalıştı. Ama başaramadı. Çünkü kalemi sivriydi ve yazdıkları her türlü bariyeri aşıyordu. Onlar, Avrupa yayın hayatında sorumluluğunun farkında, kararlı, gözü pek bir avuç kadındı. Her birinin mücadeleleri ve çabaları eli kalem tutan pek çok kadının önünü açtı. Bir kadının gazetede yazabilmek için kaç erkeğin iradesini hiçe saydığını düşünebiliyor musunuz? Önce baba, sonra eş, sonra iktidar kuşatması. Tek tek hepsiyle hesaplaşmanız gerekecektir. Dudak bükeceklerdir önce. Kadın yazar diyerek kıskaca alacaklardır. Şiir yazıyorsanız kadından şair mi olur diyerek kıs kıs güleceklerdir. Felsefeciyseniz, hiç kadın filozof olmadığını ihsas ettireceklerdir. Gazeteciyseniz, moda ve magazin sayfalarına itmeye çalışacaklardır sizi. Demeseler de hissettireceklerdir. Oysa elinizde tuttuğunuz gazete dahil pek çok medya organı, kadınların ferasetiyle, mücadelesiyle, azmiyle ayakta duruyor. Erkeklerin olduğu yere ve alana destursuz giren eksik etekliler çıkartıyor her şeyi. Meselelere inatla el atan cesur kadınlar, ses çıkarmaya devam ediyor hâlâ. Adları değişiyor sadece. Kimi zaman Müyesser oluyor bir adı, kimi zaman Ayşe, kimi zaman Fatma! Yazıyor kadınlar… Ve yüreğinize oturtuyor! Müzisyen Eddie Van Halen yaşamını yitirdi
Bir süredir kanserle mücadele eden, tüm zamanların en iyi gitaristleri arasında gösterilen Eddie Van Halen yaşamını yitirdi. Eddie Van Halen'ın hayatını kaybettiği haberi, sosyal medya hesabından duyuruldu. Müzisyenin oğlu yaptığı açıklamada, "Bunu yazmak zorunda olduğuma inanamıyorum ama babam Edward Lodewijk Van Halen bu sabah kanserle mücadelesini kaybetti. O isteyebileceğim en iyi babaydı. Onunla sahnede ve dışında paylaştığım her an bir hediyeydi. Seni çok seviyorum baba" ifadelerini kullandı. EDDİE VAN HALEN HAKKINDA Eddie Van Halen 1955 yılında Hollanda'nın Nijmegen kentinde doğdu. Gerçek adı Edward Lodewijk Van Halen... Önceleri piyano dersleri aldı ancak piyanonun başında oturmanın çok sıkıcı olduğunu düşünerek bateri çalmaya başladı.  Eddie Van Halen daha sonra esas yeteneğinin gitar olduğuna karar verdi ve abisiyle enstrümanlarını değiştirdi. Yaklaşık 12 yaşlarında gitar çalmaya başlayan Eddie, günde 8-9 saat pratik yaparak kendini geliştirdi. 14 yaşına geldiğinde Eric Clapton'un Cream grubunda attığı soloları notası notasına çalabilir duruma gelmişti. 1982 yılında yayımlanan ve dünyanın en çok satan albümü olarak bilinen Michael Jackson'ın ünlü Thriller'ında çalışan Halen, albümdeki en bilinen şarkılardan Beat It'in gitar sololarını çalmasıyla tanındı. Yazdığı Eruption şarkısıyla büyük bir ses getirmiştir. Shred tekniğinin öncülerindendir. 1990'ların sonlarında ağız ve dil kanserine yakalandı. Doktorlar günde 12 ile 14 saat ağzında metal pena tutmasının bu hastalıklara sebep olduğunu söyledi. Çeşitli tedavi metotlarıyla dil kanserinden kurtuldu. Antalya Altın Portakal Film Festivali biletleri tükendi!
Antalya Büyükşehir Belediyesi ev sahipliğinde T.C. Kültür ve Turizm Bakanlığı’nın katkılarıyla 57. kez düzenlenen Antalya Altın Portakal Film Festivali’nin üçüncü gününde tüm biletler tükendi. 44 filmin gösterildiği festivalde biletler 29 Eylül’de biletix’te satışa sunulmuştu. Ulusal ve Uluslararası Yarışma heyecanının sürdüğü festivalde ilk kez Antalya’da izleyicilerle buluşacak filmlerin biletleri tükendi. Festivalde bugün gerçekleştirilecek programlar şöyle: 7 EKİM ÇARŞAMBA ULUSAL YARIŞMA EKİPLERİYLE SORU-CEVA Yönetmen Ferit Karol’un “Beklentilerimiz, korkularımız, kendimizi var etme çabamız bizi en yakınımızdaki insana ne kadar yabancılaştırabilir?” sorusunu sorduğu “Kumbara” filminin söyleşisi 11.00’da, Erdem Tepegöz’ün Gürcistan’da bir maden kasabasında beş haftada çektiği, sıra dışı bağımsız bilimkurgu filmi “Gölgeler İçinde”nin söyleşisi film ekibinin katılımıyla 12.30’da AKM yanındaki Basın Merkezi’nde gerçekleşecek.  “HAYALETLER” VE “İNSANLAR İKİYE AYRILIR” ANTALYA’DA Azra Deniz Okyay’ın Venedik Film Festivali, Eleştirmenlerin Haftası’nda En İyi İlk Film Ödülü alan, günümüz Türkiye’sine dair distopik bir portre çizdiği filmi “Hayaletler” 19.20’de, Tunç Şahin’in sistemi eleştirdiği filmi “İnsanlar İkiye Ayrılır” 22.00’da Yıldızların Altında 1 açık hava sinemasında film ekiplerinin katılımıyla izleyiciyle buluşacak. VENEDİK’İN ARDINDAN ANTALYA‘DA Arab ve Tarzan Nasser kardeşlerin Gazze’deki siyasi çalkantıların ortasında, zorlukların yanı sıra absürt durumlara vurgu yaptıkları, sinema klasiği olmaya aday aşk hikâyesi “Gaza Mon Amour” 19.20’de; bir çiftin 30 yılına odaklanan, aşk, sadakat, ihanet, pişmanlık ve utanca dair çağdaş bir öykü anlatan Daniele Luchetti imzalı “Bağlar / Bağcıklar” 22.00’da Yıldızların Altında 2 açık hava sinemasında izleyiciyle buluşacak.  BELGESEL FİLM YARIŞMASI GÖSTERİMLERİ SONA ERİYOR Ulusal Belgesel Film Yarışması’nda ise Serdar Kökçeoğlu’nun efsanevi elektronik müzik bestecisi İlhan Mimaroğlu ve hayat arkadaşı Güngör Mimaroğlu’nun hikâyesini anlattığı “Mimaroğlu” 19.20’de, Sidar İnan Erçelik’in ünlü bir jokey ile 14 yaşındaki bir yerel at yarışçısını beyazperdeye taşıdığı “Rüzgâr Tayı” 21.30’da Yıldızların Altında 3 açık hava sinemasında ücretsiz olarak sinemaseverlerle buluşacak. Film gösterimi sonrası film ekiplerinin katılımıyla söyleşi gerçekleşecek. ÇEVRİMİÇİ SÖYLEŞİ KONUĞU EMİN ALPER Altın Portakal Sinema Okulu kapsamında sinema yazarı Esin Küçüktepepınar moderatörlüğünde yönetmen-yapımcı-senarist ve akademisyen Emin Alper ile “Hikâyeden Sinemaya” başlığı altında gerçekleşen söyleşi, festival YouTube kanalında olacak. FESTİVALDE YARIN ULUSAL YARIŞMALAR Orçun Benli’nin yönettiği “Gelincik” 19.20’de, Tankut Kılınç’ın yönettiği “Dersaadet Apartmanı” 22.00’da Yıldızların Altında 1 açık hava sinemasında film ekiplerinin katılımıyla izleyiciyle buluşacak. Ulusal Kısa Film Yarışması heyecanı başlıyor. Fehmi Öztürk’ün “Bir Annenin Sonatı”, Murat Uğurlu’nun “Tapınak”, Irmak Karasu’nun “Mamaville”, Emre Birişmen’in “Buhar”, Melik Kuru’nun “Biz Bir Aileyiz”, Ayris Alptekin’in “Ondan Bahsetmiyorum” adlı kısa filmleri 19.20’de Yıldızların Altında 3 açık hava sinemasında ücretsiz olarak sinemaseverlerle buluşacak. Film gösterimi sonrası film ekiplerinin katılımıyla söyleşi gerçekleşecek. ULUSLARARASI YARIŞMALAR Ana Rocha De Sousa imzalı “Dinle” 19.20’de; Pamela Tola’nın yönettiği “Çelik Kızlar” 22.00’da Yıldızların Altında 2 açık hava sinemasında izleyiciyle buluşacak. 57. Antalya Altın Portakal Film Festivali, 10 Ekim’de düzenlenecek Kapanış ve Ödül Töreni ile sona erecek. Efsane hard rock grubu AC/DC, 'Shot in the Dark' ile geri döndü
Özgü Namal, eşi Serdar Oral’ın cenazesine katılamadı
İBB Şehir Tiyatroları’ndan bu hafta 16 oyun
Şehir Tiyatroları tarihinde bir ilki gerçekleştiriyor. 106 yıllık bir kurum olan Darülbedayi, salgın döneminde özel sektörde faaliyet gösteren tiyatrolara kapısını açıyor. Ekim ayında sahnelerde 39’u yetişkin, 10 çocuk oyunu olmak üzere toplam 49 özel tiyatro oyun sahnelenecek. Bu sayede yüksek ücretlerle özel tiyatroların oyunlarını izleyebilen İstanbul seyircisi, tiyatromuzun daha makul bilet ücretiyle bu oyunları izleyebilecek. ► Özkaya Yapım’ın oyunu Shirley, 8 Ekim'de, Perdeci Oyuncular-Aysa’nın oyunu Adalet Sizsiniz, 10 Ekim'de Harbiye Muhsin Ertuğrul Sahnesi’nde. ► Uzlaşma adlı oyun 8, 10 Ekim'de Fatih Reşat Nuri Sahnesi’nde. ► Tiyatro Gülgeç’in çocuk oyunu Soğuktan Korkmayan Tek Kuş, 11 Ekim'de Kağıthane Sadabad Sahnesi’nde. ► Ha Ha Tiyatro’nun oyunu Ne Evet Ne Hayır, 6 Ekim'de, Versus Tiyatro’nun oyunu Kreutzer Sonat, 8 Ekim'de, Ankara Birlik Tiyatrosu’nun oyunu Mahzuni Şerif, 10 Ekim'de Gaziosmanpaşa Sahnesi’nde. ► Semaver Kumpanya’nın çocuk oyunu Masal Masal İçinde, 11 Ekim'de Sultangazi Hoca Ahmet Yesevi Sahnesi’nde. ► Murat Mahmutyazıcıoğlu’nun yazıp yönettiği Sen İstanbul’dan Daha Güzelsin 8, 10 Ekim'de Kadıköy Haldun Taner Sahnesi’nde. ► Tiyatro Martı’nın oyunu Kral, 8 Ekim'de, Kadıköy Theatron’un oyunu Lanet Olası Lanet Kuş, 10 Ekim'de Üsküdar Musahipzade Celal Sahnesi’nde. ► Yolcu Tiyatro’nun oyunu Joko'nun Doğum Günü, 8 Ekim'de, Taldans’ın oyunu Andan Daha Kısa (Less Than No Time), 10 Ekim'de Üsküdar Kerem Yılmazer Sahnesi’nde. ► Tiyatro Pera’nın oyunu Ter, 10 Ekim'de Ümraniye Sahnesi’nde.  Kestirme yol…
Bir süredir, herkeste kafa karışıklığı artmış durumda. Salgının etkisi, eğitim ve sağlık sistemlerindeki belirsizlikler, eksiklikler, ekonominin gidişatı vs… Siz de etrafınıza dikkat ederseniz, sürekli olarak insanların “Bilmiyorum” dediğine tanık olabilirsiniz. Her uzman, birbirinden farklı şeyler söylüyor. Kafa karışıklığı, aynı zamanda bir savunma mekanizması, asıl düşünülmesi gerekenlerden uzak tutan, karar vermeyi güçleştiren. Belki de artık bir hastalık oldu. Örneğin Trump’ın iyileşmeden hastaneden çıkmasıyla ilgili tartışmalar, tam bir kafa karışıklığı… Gittiği her yere virüs saçan Başkan, dışarı çıkın, korkmayın diye öğütlüyor, ABD’de 210 bin kişi hastalıktan ölmüşken. Tüm dünyada ciddi bir kafa karışıklığı olduğunu düşünebiliriz, bu da net konuşan liderleri, hayatı siyah-beyaz gören insanları, mutlaklık yanılsamasını öne çıkartıyor sanki. Kafa karışıklığı, bazı yönlerden faydalı, çünkü başka türlü hayatın nasıl da muğlak bir süreç olduğu kavranamaz. Kafa karışıklığı üzerine düşünürken, Paul Auster’ın ‘İç Dünyam’ adlı eserindeki eski eşi Lydia Davis’le mektuplaşmalarına rastladım. Paul Auster’ın romanlarını çok severim, Lydia Davis’in de öykülerini… Paul Auster, o zamanlar evli olduğu Lydia Davis’e yazdığı mektupta şöyle diyordu: “Öyle zor ki! Anlarsın ya, bu hayat denen mesele hakkında kafam iyice karışık. Her şey altüst, sarsılmış, paramparça. Hep de böyle olacağını biliyorum -kafa ka­rışıklığı. Hastalandığını söyleyip beni buraya çağırdığın gece... sana yaşamın iyi olduğunu söylediğim için ken­dimden nasıl da nefret ettim. Ne anlamı var? Neden ya­şamalı? Durduk yere sorun yaratmak istemiyorum. So­nuçta inandığım, başka her şeyden çok inandığım şey, önemli olan tek şey aşk. Nasıl bayat bir klişe oldu… Ama inandığım şey bu işte. İnanmak. Evet. İnanıyorum. Aşk olmazsa yitip giderim, ne yapacağımı bilemem. Aşk ol­mazsa hayat berbat bir şakadan ibaret…” Paul Auster’ın ‘bayat bir klişe’ dediği, hayatta aşktan başka inanacak bir şey yok sözüne İkinci Yeni şairlerinin de söylediğini hatırlıyorum. Bu bayat klişe, öylesine derin anlamlar barındırıyor ki içinde, bir başka yazıda uzun uzun bahsetmeyi planlıyorum. Paul Auster, aynı mektubunda Lydia Davis’e yazarlıkla ilgili bir nasihatte de bulunuyordu ki, belki de insanı kafa karışıklığından kurtaracak şeyi, o nasihatte bulabiliriz: “Yeniden baş­lamak, yazabilmek için kelimenin tam anlamıyla kendini düşünmeye vermelisin. Doğrusu, bu gerçekten sancılı bir şey. İşte o zaman gizli kalmış şeyler ortaya çıkacak. Her günkü Lydia’yı, kız kardeşinin Lydia’sını, annen ile babanın Lydia’sını, Paul’un Lydia’sını unutman gerek ­-ne var ki, ancak o zaman ‘ilham’ yoksunluğu yaşamadan onlara geri dönebileceksin. O iki dünya bağdaşmaz de­miyorum, ama o iki dünyanın birbirleriyle olan bağlantı­larını fark etmelisin.” Dünyadaki ve hayatımızdaki kafa karışıklıklarından bizi kurtaracak şey, “tam anlamıyla kendimizi düşünmeye vermek” olacak, hayatın içinde bize giydirilen bütün kimlik ve rollerden, üzerimize boca edilen korku ve kaygılardan sıyrılarak “gizli kalmış şeyleri” ortaya çıkaracak ‘hakiki kendiliğimiz’le düşünebildiğimizde. ‘Aşk’a gelecek olursak, sanırım aşka inanmak, bunu bizim adımıza zaten kendiliğinden yaptığı için, bütün bu yazar ve şairleri peşinden sürüklüyor, hayatın muğlaklığına dokunabilmenin ve akışa bırakmanın en kestirme yolu… Ünlü gitarist Eddie Van Halen hayatını kaybetti
Yüksek Mahkeme, Led Zeppelin'in ‘Stairway to Heaven’ telif davasında son noktayı koydu
Yönetmen Leyla Toprak: Berlin'de Kürt sinemasının panoraması olacak
SEÇİL KALENDEROĞLU/ BERLİN Bu sene 10. yaşını kutlayan “Berlin Kürt Film Festivali”, Kürt sinemasının güncel ve geçmişten önemli örneklerini 8-14 Ekim tarihleri arasında sinemaseverlerle buluşturmaya hazırlanıyor. Koronavirüs salgını nedeniyle ilk kez online olarak gerçekleşecek olan festival programını ve koronavirüs sürecinin etkilerini, bu sene festivalin küratörlüğünü üstlenen yönetmen Leyla Toprak ile konuştuk. Leyla Toprak, festivalin ana odağını, küresel ve ekonomik sistemin sürekli ve hızlı bir tüketim anlayışının insan ve doğaya etkisini, bu durumun yarattığı tahribat sonucu, ekolojik sistem içinde yer alan tüm öznelerin yaşamını riske atışını; doğa ve insan hakları ihlallerinin sinema aracılığıyla nasıl görünür kıldıklarını da anlattı. ►Bu sene onuncu kez düzenlenen Kürt Filmleri Festivali`yle nasıl tanıştınız? Program küratörlüğüne olan yolculuğunuz nasıl gerçekleşti? Festivali, ilk yılından beri düzenli olarak takip ettiğim için doğal bir tanışıklığım vardı. Aynı zamanda belgesel film çalışmalarımdan ikisi: Distant (Uzak) ve Kırmızı Mendil (Red Handkerchief) geçtiğimiz sene festivalde gösterildi. Ayrıca festival kapsamında düzenlenen “Sinemada Feminen Yapı ve Felsefenin Oluşumu” başlıklı panelde konuşmacı olarak yer aldım. Bu sene de festivalin küratörlüğüne uzanan böyle bir yolculuğum oldu. ►Festival programını hazırlarken odağınızda neler vardı, bu sene izleyiciyi neler bekliyor? Öncelikle Festival programı Odak (Focus), Odakdışı (Out Of Focus), Kısa film yarışma bölümü (Short Film Competition), Deneysel sinema (Experimental Cinema) ve Çocuk (Kids Program) bölümleri olmak üzere yetmişe yakın filmden oluşuyor. Ayrıca konser, sergi ve paneller de yer alıyor. Festivalin ana odağını, uzun yıllardır içinde yaşadığımız küresel ve ekonomik sistemin sürekli ve hızlı bir tüketim anlayışıyla insanı ve doğayı araçsallaştırmasının ve bu durumun yarattığı tahribat sonucu, ekolojik sistem içinde yer alan tüm öznelerin yaşamını riske atışını çok derinden hissettiğimiz bu son aylarda, doğa ve insan hakları ihlallerinin sinema aracılığıyla görünür kılmasına adadık. Türkiye’de Kürt sinemasının bir panoramasıyla, üç ayrı kuşaktan filmler görebileceğiniz programda, çevre ve politika, doğa ve tarih, göç, savaş, feminizm, eğitim gibi başlıklar altında kurmaca, belgesel, deneysel sinema ve çocuk sineması örneklerini hem sinema salonlarında hem de online platformda seyircisiyle buluşturmuş olacağız. Panoroma bölümünde, Kürt Sineması tarihinin öncü ismi Yılmaz Güney’in, 1982'de Cannes'da Palme d'Or ödülünü kazanan Yol filmi yeniden düzenlenmiş haliyle yer alıyor. Ahu Öztürk’ün yönetmeliğini yaptığı Dust Cloth (“Toz Bezi”, 2015), Erol Mintaş’ın yönetmeliğinin yaptığı, Song Of My Mother (“Annemin Şarkısı”, 2014) ve belgesel sinema bölümünde Kazım Öz’ün Distant (“Dûr”, 2005) filmi ve Ruken Tekes’in Aether (2019) yer alıyor. Bunların yanı sıra Rodi Güven Yalçınkaya yönetmenliğinde “Momê”(2019), Soner Caner ve Barış Kaya yönetmenliğinde “Rauf” (2016), Dirk Schafer yönetmenliğinde “Bekar Evi”(2019) de seçki arasında yer alan filmlerden bazılarıdır. ‘SİNEMANIN KÜLTÜREL VE SOSYAL PAYDAŞLIGINDA BULUŞMA’ ►Festivalde bir de kısa film yarışması olacak. Bu yarışmada nelere dikkat ediliyor, sizin için bu yarışma neden önemli? Festival kapsamında, bu yıl ilk defa özellikle genç sinemacıları desteklemek, teşvik etmek, imkan sunmak ve görünür kılmak amacıyla kısa film yarışması bölümü açıldı. Bu bölüm dünyanın her yerinden gelen yüzlerce kısa film ile zenginleşti ve bu filmler arasından seçilen 12 kısa film yarışma kısmında yer almaya hak kazandı. Bu filmler içinden, başkanlığını Soleen Yusuf’un yaptığı, Nazmi Kirik ve Thomas Kössler’den oluşan jüri tarafından seçilecek ilk üç film ödüllendirilecektir. ►Daha önce “Distant” belgeseliniz de Berlin`de gösterilmişti. Filminizi Berlinli izleyiciye ulaştırmak sizin için nasıl bir duygu? Evet, Berlin’de bir kaç defa farklı etkinliklerde gösterildi. Dünyanın diğer yerlerindeki gösterimlerden biraz daha farklı olduğunu düşünmüştüm. Bunu nedeni ise Berlinli izleyicinin farklı sosyo-kültürel yapıya sahip oluşundan kaynaklanıyordu. Bu bağlamda gelen soru ve yorumlarda o oranda bir çeşitlilik barındırıyordu. Bu yönüyle oldukça samimi ve güzel bir deneyim olarak kişisel tarihimde yerini almış oldu. ►Almanya'da yaşamakta olan izleyicilerin Kürt sinemasına olan yaklaşımlarını nasıl değerlendirirsiniz? Farklı sebeplerle ülkesinden ayrılmak zorunda kalan insanlar için kültürel ve sosyal paydaşlık bulabilecekleri ve kendi coğrafyalarından gelen hikayelerden oluşan filmleri izlemek kuşkusuz ki bir terapi özelliği taşımaktadır. Bu filmlerle kurdukları bağ sayesinde duygusal ve düşünsel olarak varoluşlarının tüm detaylarını yeniden görebilmelerini sağlayan bir aynaya bakıyorlar diye hissediyorum. Kuşkusuz ki bu bakış, kültürel, sosyal ekonomik olarak dramatik düzeyde farklılık içeren bir toplumda yaşamaya devam etmek için itici bir güç sağlıyor. Ayrıca Alman seyircisi için ise, büyük oranda farklı duyuş, düşünüş ve davranış biçimleriyle oluşan kültürlerden gelen filmler onlara çoklu bakış açıları kazandırırken aynı zamanda filmlerin elçiliğinde bir anlam dünyası ve gittikçe derinleşen bir iç görü yaratığını gözlemliyorum. ‘BU DÖNEM HAYATA VE ANLAMA DAİR ÇOKÇA SORU SORDUĞUM BİR SÜREÇ’ ►Son olarak korona sürecinden tiyatro, sinema gibi görsel sanatlar alanı çalışanları da oldukça etkilendi ve etkilenmeye de devam ediyor. Bir sanatçı olarak bu süreç sizi nasıl etkiledi ve önümüzdeki dönemden beklentileriniz nedir? Evet, tüm insanlığı psikolojik ve fiziksel olarak oldukça kötü etkileyen ve etkilemeye de devam eden bir süreç olduğu kesin. Bu durumdan, özellikle de seyirciyle doğrudan teması olan görsel sanatların çok daha fazla etkilendiğini düşünüyorum. Tüm bu süreçte kendime dönüp baktığımda yaşadığımız hayatın ve bir sonraki adımın belirsizliği içinde, dışarıda doğanın hoyratça coşkusunun yarattığı sınırsızlık hissi ve içeride insanın zorunlu sınırlılığından kopup gelen hissin, ruhumuzda gezindiğini çok derinden hissediyordum. Bu dönem hayata ve anlama dair kendime çokça soru sorduğum bir zaman olarak içimde yer etti. Ve her seferinde kopup gelen cevabın gizemi ve içimizden yine içimize açılan, ıskalanmış, görmezden gelinmiş, kapatılmış ve belki de zamanın tozuyla belenmiş pencerelerde gizliydi…Sanırım birçoğumuz için tedirgin, hüzünlü ve yer yer çözümsüz hissederek hem kendi iç dünyamıza hem de dışımızda yer alan her şey bakmak için de garip bir fırsat yarattı diyebilirim. Peki tüm bunlar bize ne söylüyor... Artık insan doğanın efendisi olmaktan ve kar hırsıyla her türlü müdahalede bulunmaktan vazgeçmeli, tıpkı dalında bir yaprak, akıp giden bir su ve bağrında hayatı filizlendiren bir avuç toprak gibi doğanın bir bileşeni olarak kendini görmeye başlamalı daha da geç olmadan... Özgü Namal'ın eşi Serdar Oral yaşamını yitirdi
11. Balkans Beyond Borders Kısa Film Festivali Ödülleri sahiplerini buldu
İzmir’de bu yıl 1-4 Ekim tarihleri arasında fiziksel olarak düzenlenmesi planlanan ancak Covid19 sebebiyle alınan alınan sağlık önlemleri dahilinde online olarak gerçekleşen 11. Balkans Beyond Borders Kısa Film Festivali’nin ödül kazanan filmleri belli oldu. Avrupa Birliği Türkiye Delegasyonu sponsorluğunda Türkiye’den oyuncu ve yönetmen Nesrin Cavadzade, Yunanistan’dan yönetmen Jacqueline Lentzou ve Romanya’dan yönetmen Mihaela Mihaela Constantinescu'nun yer aldığı 3 ana jüri tarafından kazanan filmlere En İyi Film Ödülü, En İyi İlk Film Ödülü, ve Özel Mansiyon Ödülleri verildi. En İyi Film Ödülü’nü Georgi M. Unkovski’nin yönettiği Makedonya yapımı “Sticker” filmi, En İyi İlk Film Ödülü’nü Djordje Vojvodic’in yönettiği Karadağ yapımı “The Visit” filmi kazandı. Thanasis Neofotistos’un yönettiği Yunanistan yapımı “Route-3” filmi, Enxhi Rista’nın yönettiği Romanya yapımı “He Loves My Eyes” filmi ile Lidija Mojsovska’nın yönettiği Makedonya yapımı “The Award” filmi jüri tarafından Özel Mansiyon Ödülü’ne layık görüldü. Ayrıca seyircilerin kullandığı oylar ile Egemen Yılmaz’ın yönettiği Türkiye yapımı “Deniz, Toprak, Asfalt (Sea, Soil, Asphalt)” filmi, Seyirci Ödülü’nü kazandı. 11. Balkans Beyond Borders Kısa Film Festivali ödülleri ve kazananlar şöyle: ►En İyi Film Ödülü: Sticker – Georgi M. Unkovski (Makedonya) ►En İyi İlk Film Ödülü: The Visit – Djordje Vojvodic (Karadağ) ►Seyirci Ödülü: Deniz, Toprak, Asfalt (Sea, Soil, Asphalt) – Egemen Yılmaz (Türkiye) ►Mansiyon Ödülü: Route-3 - Thanasis Neofotistos (Yunanistan) He Loves My Eyes – Enxhi Rista (Romanya) The Award – Lidija Mojsovska (Makedonya) Fatih Sultan Mehmet tablosu ziyarete açıldı
